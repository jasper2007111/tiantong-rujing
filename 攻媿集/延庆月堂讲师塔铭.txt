延慶月堂講師塔銘

吾鄉延慶教院為東南諸郡之冠。祖師建立。不置佛殿。所以待後人者。不淺累代多得人如所期焉。余不及見紹興以前事矣。余嵗時見鄉人尊重圎辨講師道琛。永嘉人。初至說法。是時宏智禪師諸大老。拱手相顧曰。此非闍黎也。道價最髙。大興此山。繼以覺去。予嘗銘其塔。月堂惠詢之住持。在乾道五年之後。然得圎辨之正傳者也。惠詢字謀道。月堂其自號也。姓陳氏。父安寔。家昌國縣蓬萊鄉之昫山。母馬氏。夢僧倚門乞食而娠生。有奇相。甫八歲父母攜入寳印院。謁了印大師善隆。摩其頂曰。能出家否。欣然願留不肯去。父母見其幼。靜不類凡兒。每竊竒之。不奪其志。始授蓮經。兩月而成誦。無不駭嘆。十四為僧。卽造延慶。依澄照子先法師學。日勤講業。夜則坐禪。迥與衆異。或以飰食物玩游戲等試之。一切謝絶。獨行獨坐。惟以參尋祖意為急。衆目之曰。詢獨立章菴。道因法師髙視。衆作時居第一座。驟加稱賞。親炙數嵗。盡得其說。欲徧見諸山。問所先因曰。天台能仁法照老人。當今大善知識也。且送之以序有曰。吾子氣貌温恭。烈暑鑠金而法服襪履。望之儼然。夜坐而不臥。不與羣輩相狎戲。又曰。兩山宿學皆吾故人。盍行矣。法照尤喜。朝夕與處衆嫉之且曰。吾曹久侍老師反不若新進耶。夜堂講習一呼而隨。者數人俱至師前遽曰。教門多途。叢雜非一。欲從公以決之。師正容徐曰。吾學佛祖之大道。夀量觀法十境十乘三千三諦。皆是也。得之則見性成佛。失之則殃墜無間。有疑則問來。若名相之學。方困算沙。非吾所知也。一衆愕然不敢。措辭而退。或曰。此學海義龍也。安得以衆人待之。獨步于兩山者三載。圎辨方住延慶。師曰。百聞不如一見。密入衆底。竊聽開演。已自欣快。偶聞提唱曰。吾祖之道。荆谿之後。傳者雖多。不無小疵。惟法智天資超悟。不假傳而自知。用一性惡之旨。大闡圎頓之談。論卽論具。豈待煩惱之轉除。約佛約心。寧外婆娑之别旨。一理貫通。諸法悉捨。師于言下洞然明白。感發旣深。涕泪俱下。遂造丈室自列辨曰。子再來人也。特吾之㸃示耳。旣日挈包在弟子列。自爾左右逢源。鋒不可觸。㝷入堂司。有監寺以事忤衆。衆欲捲堂負擔于門矣。師急止之。吾當任責。乃領衆白辨曰。維那之言。然卽書片。紙付堂司。起監寺不共住。衆遂帖然。微師片言。豈不殆哉。辨亡為廣嚴第一座。偶擇主僧。郡以十名寘瓶中一索而得師。或以年少為言。師曰。吾何求哉。力辭之㝷。出世住海瀕華雲。以省母之便。欣然就之。沙岸持鉢。忽遇羣盜。刦盡所有。將解師衣。正色叱曰。汝何為者。我法戒貪嗔癡貪求。何益于汝。生有王法。死有地獄。眼光落地。受極苦時。悔將何及。貧富有命。强取之物。豈為終身之樂。幸自無事而作此業。實可寒心。盜曰。我将殺汝。師曰。吾以寂滅為樂。汝若殺我。早歸寂滅。受大快樂。有何不可。盜相顧曰。是善知識也。安可害之。盡還其物。羅拜而退。慈力攝持又能如此。移住奉川之禪院。又遷淨居前田後江。師曰。此處可與鬼神說法。夜必炷香。暗坐講法華經。信宿間有飛螢一二遶于前後。尋有百十乃至千萬。明于燃燭。講罷輒去。甞夜出螢。往來江上。不入講室。夜分旣歸。螢忽來迎如繁星。然師見而笑曰。是待吾講耶。自爾每見之。師不以語人。然自以為差適人意也。移住普和問于草菴。草菴曰。僻在一隅。大江横前峭壁對聳佛影岩也。前輩聚徒之地。吾子其當之。學子雲集。鐘鼓一新。朝參暮請。晝誦夜禪。禮講以時。䇿筵有節。乾道五年延慶虚席。公定場中。一舉師名。衆口翕然。師氣貌魁梧。儀矩凝重。未甞以詞色假人。精持律範。動不踰矩。法席謹嚴。數百衆無敢犯者。說法必窮蘊奥。學者有不能解。昏後坐起信堂。一香一燈。遠在簷下僧徒畢集。師乃揮塵縱辯。夜靜堂深。言詳理到。境法俱勝。隨資發越。直疑祖師之復生。忘其乆立之疲也。至今舊人過其處。遐想髙風。多至隕涕。制帥秀王每曰。延慶人中鳯也。寺之西有蔬圃。官欲以為貢院。勢甚急。師怡然不顧。方杜門。終日禪定。纔信宿府主見。招迎謂師曰。貢院之擾得無動心乎。今已得基址。可以放懐矣。師謝外護之庇。蓋有神現夢以為言也。丞相魏文節。公好内典。法華中有。是法住法位世間相常住。稽疑以叩。自得石窻。終未有所契。舉以問師。師曰。此非大力量人不能致此。問乃曰。春生夏長。秋凋冬落。世間之相乎。曰。然非以其遷變而致疑乎。曰。然。師曰。四時遷變。歲嵗同耶異耶。曰。無以異也。師曰。非止今年明年無以異。窮過去極。未來亦無所異。旣無所異。豈非世間之相。常住哉。以至君臣父子。生息大小。不動本位。皆得究竟。以至天地日月。明暗色空。海闊山髙。鶴長鳧短。皆出自然。莫不名體。不轉貞常圎極故。曰。是法住法位世間相常住了。此法者不落階梯。隨所見聞。立地成佛。文節有省。嘆曰。經綸之妙還他教家。魏惠憲王臨鎮來游。獨坐一榻。俾師坐而問。所傳何道。師曰。天台教。王曰。恐不及禪家之直指。師又曰。禪教皆如在方便。若就實知實見言之。何為禪何為教。妙悟之人。一切掃除。絲毫不掛。然後龍菩提妙華徧莊嚴。隨所住處常安樂。王大悅。屢以金繒。為齋施㝷。盡出衣盂。建雨華堂等。又募縁一新。兩廡至于臥。不解衣講必更淨。非入浴走厠袈裟未始去體。非赴齋啜粥蓮經不曾離念。廚庫諸司不一囘顧工匠報作略不。舉目大綱。整肅不事。苛細然犯。必不恕欺。必照破中。外井井無。毫髮之遺。史文惠王曰。能使教門增重。今惟月堂一人而已。師之傳道。直欲追配古人。非徒塞責。每曰以語之相似而證其言。以資之善記而駕其說。皆非所以說法也。惟自悟心宗而宣演之庶得祖師之傳。吾求悟門。切勿自畫。凡說教義。不出私科。惟著立宗解一卷。以救時弊。淳熙六年十月二十五日召門人曰。吾覺背痛。殆將不乆矣。越二日辛丑。集衆諷十六觀經。經終而逝。十一月庚申奉全身𦵏于崇法祖塔之側。師夀六十一。法臘四十五。聚髮一器。舍相無所𦵏于蓬萊先塋。遵遺言也。分舍利之半同法智頂骨塔于太悲閣。郎中省菴陸公沅贊之甚詳。所度小師嗣法者六十人。今柏庭善月其上足也。餘皆散處諸方。靈龕卽路之日。緇素男女。秉爐持花。塡郛溢郭。㡬于罷市。觀者贊嘆。以為前此未有此。豈人力也哉。後二十有五年。其徒請銘其塔。余非學佛者。尤昧于教乘。以其請之勤。而察其實行實諦為可敬。為之銘曰

智者禪師 祖天台教 乃知禪教 本無二道
禪貴直指 教若支離 存乎其人 統而一之
圎辨之興 教門鼎盛 粤惟詢公 傳得其正
如淵之淳 如玉之潔 入自悟門 縱横演說
辯才無碍 脫落窠臼 如老斲輪 得心忘手
月雖已墮 孤老故𨇠 柏庭之徒 尚永其傳
