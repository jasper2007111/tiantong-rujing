<title>潭州大溈山同慶寺大圓禪師碑銘</title>
<title level="3">鄭愚</title>
天下之言道術者多矣，各用所宗為是。而五常教化人事，不外於性命精神之際。史氏以為道家之言，故老莊之類是也。其書具存，然至於蕩情累，外生死，出於有無之間，煚然獨得。言象不可以擬議，勝妙不可以意況。則浮屠氏之言禪者，庶幾乎盡也。有口無所用其辯，巧歷無所用其數。愈得者愈失，愈是者愈非。我則我矣，不知我者誰氏。知則知矣，不知知者何以。無其無不能盡，空其空不能了。是者無所不是，得者無所不得。山林不必寂，城市不必喧。無春夏秋冬四時之行，無得失是非去來之跡。非盡無也，冥於順也。遇所即而安，故不介於時。當其處無必，故不於物。其大旨如此。其徒雖千百，得者無一二。近代言之者必有宗，宗必有師，師必有傳，然非聰明瑰宏傑達之器，不能得其傳。當其傳，皆是時之鴻龐偉絕之度也。

今長沙郡西北有山名大溈，蟠林穹谷，不知其嵐幾千百重。為態豹虎兕之封，虺蜮蚺蟒之宅。雖夷人射獵，虞跡樵，不敢田從也。師始僧號靈祐，福州人。笠首屩足，背閩來遊。庵於翳薈，非食時不出。淒淒風雨，默坐而已。恬然晝夕，物不能害。非夫外生死，忘憂患，冥順天和者，孰能與於是哉？昔孔門殆庶之士，以簞瓢樂陋巷，夫子猶稱詠之不足，言人不堪其憂，以其有生之厚也。且死生於人，得喪之大者也。既無得於生，必無得於死。既無得於得，必無得於失。故於其間得失是非，所不容措，委化而已。其為道術，天下之能事畢矣。皆涉語是非之端，辯之益惑。無補於學者，今不論也。師既以茲為事，其徒稍稍從之。則與之結構廬室，與之伐去陰黑。以至於千有餘人，自為飲食綱紀，而於師言，無所是非。其有問者，隨語而答，不強所不能也。數十年言佛者，天下以為稱首。武宗毀寺逐僧，遂空其所。師遽裹首為民，惟恐出蚩蚩之輩，有職者益貴重之矣。後湖南觀察使故相國裴公休酷好佛事，值宣宗釋武宗之禁，固請迎而出之。乘之以己輿，親為其徒列。又議重削其鬚髮。師始不欲，戲其徒曰：「爾以鬚髮為佛耶？」其徒愈強之，不得已又笑而從之。復到其所居，為同慶寺而歸之。諸徒復來，其事如初。師皆幻視，無所為意。忽一二日，笑報其徒，示若有疾。以大中七年正月九日，終於同慶精廬。年八十三，僧臘五十五，即窆於大溈之南阜。其徒言將終之日，水泉旱竭，禽鳥號鳴，草樹皆白。雖有其事，語且不經。又非師所得之意，故不書。

師始聞法於江西百丈懷海禪師，諡曰大智。其傳付宗係，僧牒甚明，此不復出。師亡後十一年，共徒有以師之道上聞，始詔加諡號及墳塔，以厚其終。豈達者所為耶？噫！人生萬類之最靈者，而以精神為本。自童孺至老白首，始於飲食，漸於功名利養。是非嫉妒，得失憂喜，晝夜纏縛。又共念慮未嘗，時餉曆息，煎熬形器，起如冤仇。行坐則思想，偃臥則魂夢。以耽沈之利欲，投老朽之筋骸。餐飯既耗，齒發已弊。又拔白餌藥，以從其事。外以誇人，內以欺己。曾不知息形休影，捐慮安神，自求須臾之暇，以至溘然而盡。親交不啻如行路，利養悉委之他人。愧負積於神明，辱殆流於後嗣。淫渝汗漫，不能自止。斯皆自心而發，不可不制以道術。道術之妙，莫有及此，佛經之說，益以神性。然其歸趣，悉臻無有。僧事千百，不可梗概。各言宗教，自號矛盾。故褐衣髡首，未必皆是。若予者，少抱幽憂之疾，長多羈旅之役，形彫氣乏，嘗不逮人。行年五十，已極遲暮。既無妻子之戀，思近田閭之樂。非敢強也，恨不能也。況洗心於是，逾三十載。適師之徒有審虔者，以師之圖形自大溈來，知予學佛，求為讚說。觀其圖狀，果前所謂鴻龐偉絕之度者也。則報之曰：「師之形實無可讚，心或可言。心又無體，自忘吾說。」審虔不信，益欲讚之云云。既與其讚，則又曰：「吾從居大溈者尚多，感師之開悟者不一。相與伐石，欲碑師之道於精廬之前，欲其文辭近吾師之側，謂予又不得不為也。」予笑不應。後十來予門，益堅其說。且思文字之空，與碑之妄，空妄既等，則又何虞？咸通六年歲在乙酉，草創其事。會予有疾，明年二月，始迄其銘。又因其說，以自警觸。故立其意，不專以褒大溈之事云爾。銘曰：

湖之南，湘之西，山大溈，深無蹊。虎日嘯，猿又啼。雨槭槭，風淒淒。高入雲，不可梯。雖欲去，誰與攜。彼上人，忘其身。一晏坐，千餘旬。去無疏，來無親。夷積阻，構嶙峋。棟宇成，供養陳。我不知，徒自勤。物之生，孰無情。識好惡，知寵驚。真物藏，百慮陳。隨婉轉，任崢嶸。雲糊天，月不明。金在鑛，火收熒。我不知，天地先。無首尾，功用全。六度備，萬行圓。常自隨，在畔邊。要即用，長目前。非艱難，不幽元。哀世徒，苦馳驅。覓作佛，何其愚。算海沙，登迷廬。眼喘喘，心區區。見得失，係榮枯。棄知覺，求形模。近似遠，易復難。但無事，心即安。少思慮，簡悲歡。淨蕩蕩，圓團團。更無物，不勞看。聽他語，被人謾。生必死，理之常。榮必悴，非改張。造眾罪，欺心王。作少福，須天堂。善惡報，正身當。自結裹，無人將。心作惡，口說空。欺木石，嚇盲聾。牛阿房，鬼五通。專覷捕，見西東。禁定住，陽朦朧。與作為，事不同。最上乘，有想基。無結淨，本無為。人不見，自心知。動便是，莫狐疑。其下說，沒文詞。識此意，見吾師。