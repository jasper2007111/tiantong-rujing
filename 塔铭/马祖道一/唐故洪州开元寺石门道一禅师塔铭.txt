<title>唐故洪州开元寺石门道一禅师塔铭（并序）</title>
<title level="3">權德輿</title>
锺陵之西曰海昏，海昏南鄙有石门山，禅宗大师马氏塔庙之所在也。门弟子以德舆尝游大师之藩，俾文言而楬之曰：三如来身以大慈为之本，六波罗密以般若为之键。非上德宿殖者，恶乎至哉？大师法讳道一，代居德阳，生有异表，幼无儿戏。嶷如山立，湛如川渟，舌广长以覆准，足文理而成字。全德法器，自天授之，尝以为九流六学，不足经虑，局然理世之具，岂资出世之方？惟度门正觉，为上智宅心之域耳。初落发于资中，进具于巴西，后闻衡岳有让禅师者，传教于曹溪六祖，真心超诣，是谓顿门。跋履造请，一言悬解，始类颜子，如愚以知十；俄比净名，默然于不二。又以法惟无住，化亦随方，尝禅诵于抚之西里山，又南至于处之龚公山，攫搏者驯，悍戾者仁，瞻其仪相，自用丕变。刺史今河南尹裴公，久于禀奉，多所信向，由此定惠，发其明诚。大历中，尚书路冀公之为连帅也，丹车旁午，请居理所。贞元二年，成纪李公以侍极司宪，临长是邦，勒护法之诚，承最后之说，大抵去三以就一，舍权以趋实，示不迁不染之性，无差别次第之门。常曰： “佛不远人，即心而证；法无所著，触境皆如。”岂在多歧，以泥学者？故夸父吃诟，求之愈疏，面金刚醍醐，正在方寸。于是解其结，发其覆，如利刃之破罥索，甘露之洒稠林。随其义味，快得善利者，可胜道哉！化缘既周，趺坐报尽，时贞元二年四月庚辰，春秋八十，夏腊六十。前此以石门清旷之境，为宴默终焉之地，忽谓入室弟子曰：“吾至二月当还，尔其识之。”及是委化，如合符节。当夹锺发生之候，叶拘尸薪火之期，缁素幼艾，失声望路，渡涸流而法雨滂洒，及山门而天香纷霭，天人交际，昧者不知。沙门惠海、智藏、镐英、志贤、智通、道悟、怀晖、惟宽、智广、崇泰、惠云等，体服其劳，心通其教，以为吾师真心湛然，与虚空俱，惟是体魄，化为舍利，则西方之故事传焉，不可已也。乃率吁其徒，从茶毗之法，珠圆玉洁，煜翟盈升，建兹严事，众所瞻仰，至七年而功用成，竭诚信，故缓也。德舆往因稽首，粗获击蒙，虽飞鸟在空，莫知近远，而法云覆物，已被清凉。今兹铭表之事，敢拒众多之请。铭曰：

达摩心法，南为曹溪。顿门巍巍，振拔沈泥。禅师宏之，俾民不迷。九江西部，为一都会。亦既戾止，元津横霈。慈哀摄护，为大法砺。五滓六触，翳然相蒙。真心道场，决之则通。随器受益，各见其功。真性无方，妙道不竭。顾兹梦幻，亦有生灭。微言密用，焕如昭晰。过去诸佛，有修多罗。心能悟之，在一刹那。何以寘哀，兹窣堵波。