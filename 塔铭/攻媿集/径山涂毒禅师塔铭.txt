徑山涂毒禪師塔銘

徑山為東南第一叢林。非第一等人不足以居之。淳熙十五年冬丈室虚席。臨安守臣奏請無錫華藏涂毒禪師。夀皇素聞師名。制曰。可明年二月初吉方入寺。遇今皇帝始登寳位。詔就靈隠開堂中使齋御香以賜恩禮。甚渥道俗。輻湊驚歎。未有且曰。是為叢林一段盛事。非師不足以當此也。師名智䇿。姓陳氏天台人。自號涂毒。巖生英敏穎異。父母素竒之。十嵗護國僧楚光見之曰。此子風骨巉巉有出塵之姿。又六年遂祝髮光。授以經律理。詣昭徹迥出流輩性剛簡居處語黙肅如也。尤不喜泛交。善則慕之有不善雖親暱亦絶不與通。年十九或告以定慧等學。可以明見佛性。即造護國請謁寂室光。僅七日偶過門洒然有省。寂室許之謂。老于叢林者不能過也。育王無示萬夀大圎皆一時大名徳無不肯。可大圎問師。甚處來。曰天台。曰見智者大師麽。曰即今亦不少。曰因甚在汝腳跟下。曰當面蹉過圎。曰上人不耘而秀不扶而直。一日辭去。圎送之門拊師背曰。寳所在近此誠非寳師領之。時豫章雲巖游禪師號典牛。聲震江湖。師往投之。道由雲居。風雪塞路。坐閱四十二日。午初版聲鏗然豁爾大悟。及造門。典牛獨指師曰。甚處見神見鬼。曰雲居聞版聲來。曰是什麽。師曰打破虚空全無柄靶牛。曰向上事未在。師曰東家暗坐西家厮罵。牛曰嶄然超出佛祖。他日起家一麟足矣。貞淨老人若在見子亦當下拜。遂領師至僧堂前撞鐘。大言曰侍者大徹矣。牛機辯峻峭莫有嬰其鋒者。師與之。平章今古泉湧風駛聞者為之錯愕。踰年告别牛送以偈曰。咄咄。臨濟宗行行正在爾。遂結菴于淮西烏崖之下。典牛凡見浙客必曰。識策公否。客曰識之。則欣然曰不虚生于浙江。其器重如此。大圎移大溈。請居第一座。秉拂之初。衆已驚服嘗問訊圎。圎俛眉不語。師曰何其瞀悶。圎曰。期子濟濟多衆如雪峯存溈山祐之流。而談天者謂子無徒子意如何。師曰。參學惟恐無本。苟有本對泥像說法亦髙出諸方。圎曰。吾子器識過人𤣥酒太羮非常流所能知味也。東歸又分座于國清。此菴景元方住護國謂師曰。公來歸三峯。景元即收卷波瀾矣。出世住黄巖。普澤為典牛焚香是為黄龍四世孫。歴天台太平吉之祥符。越之等慈及大能仁所至。道價興行。旋自護國華藏來住此山。而師已老矣。力行祖道。衆至千餘。每謂其徒曰。來日無多。豈久于此者。弟子請建塔于東岡之麓。紹熙三年秋畢工。師曰。生平言出没死生。如適園觀此言。㡬户知之時節。因縁乃在于此。十六日升堂訣别。舉衆曰。請偈賛者如市。隨叩即信筆應之。二十五日門人宗惠問疾。囑以後事。仍曰。子以文祭我師。整襟危坐傾聽乆之至酹茶尚饗為之旴衡一笑。二十七日辰初湯沐已。竟剃髮更衣。萬衆雲集說偈云。四大既分飛。烟雲任意歸。秋天霜夜月。萬里轉光暉。俄頃泊然而逝。八月二日舉全身瘞于東塔。夀七十有六。臘六十夏。得法弟子已出世者十二人度四十三人〈案此下原本空缺十餘字〉。余非學佛者。未嘗參禪又與師無半面。而惠公余鄉人。録師行實求銘既適越貽書不已。惟師之始末。勁挺洞達。無一毫回。護意氣于。余心似有契焉。乃具載所録而系以銘。其實無此可也。銘曰。
臨濟正宗。直下不絶。楊岐積翠。何有分别。
矯矯典牛。付授親切。涂毒一聲。聞者腦裂。
雲居版聲。風撼深雪。徑山一著。霜夜秋月。
掃盡葛藤。光明透徹。我詞賛揚。慙媿饒舌。