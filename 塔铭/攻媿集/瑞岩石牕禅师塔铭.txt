瑞巖石牕禪師塔銘

師諱法恭。明州奉化人。俗姓林母楊氏。號佛光道人。日誦蓮經甚専一。夕夢胡僧來謁。既寤而生師。父早喪。年十五乃白母出家。以棲真禪院僧則韶落髮為師。宣和七年受具戒。習南山律于湖心寺。繼受天台教。天童宏智覺禪師法席方盛。師又更從之。兄事自得暉。晝夜危坐。一日坐殿廡間。忽傍有僧曰。本自不生性無和合。師一入耳根。豁然開悟。流汗浹體。即見宏智。反覆問答。機應如響。智遂留侍傍。乆之再歴江湖徧參。石佛萬年閑公。室中嘗一舉。似地擎山話。經月不契。他日再往。閑日。似地擎山作麽生。師掩耳而出。草堂清不許。暫到入室。師直造前。清舉拂日。識得這個。參學事畢。師曰。拈卻這箇喚作什麽。清擬再舉。師奪拂子擲地上曰。老漢拂子也不識。一衆駭嘆。黄龍忠。置界方槌拂于香案上。師謂其侍者曰。和尚此一絡索作何用。少頃。一一拈起。問。過一機不來莫言不道。侍者白忠。乃盡撤去。三年復歸天童。主藏事。即分座說法。遂為第一座。智所舉宗要。師不為苟合。智愛而畏之。紹興二十三年。越之光孝虚席。帥移書于智。求一本色人。智以師。參學行業。始終明白。薦之既往。㑹應天塔壤。或請捨去。師曰。非我尚誰為耶。塔成始行。未㡬復住能仁。隆興改元。趙公侍郎出守四明。命主報恩。兵燹之餘。前人相繼興造，凡所未備者。如鍾經一臺等處。皆師所建。軒敞宏大。遂為一城蘭若之冠。乾道六年。退居小溪之彰聖。明年滎陽郡王。又起住瑞巖。居山㡬一周星。闢舍宇以安衆。開山田以足食。又建圎通傑閣。輪奐甚美。皆師餘事也。大參范公請師于雪竇。自得暉。公歸自淨慈。乃請以雪竇還之。復居瑞巖。淳熙八年八月十三日。感微疾謂弟子曰。毋以藥石累我。殆将行矣。十九日以書招自得。且促之。越五日始至。談笑如平時。付以後事。作士大夫及道友書六緘已。而諸山皆㑹以。翌日遲明升座說偈而逝。郡守謝公修撰得師遺書。唶曰。恨不識此老。即以其座元如璧繼之。師夀八十。臘五十九。受度者四十三人。嗣法者十人。山之西偏夙號上方。于是立塔以𦵏寔。九月三日也。師之從姑歸。余叔祖故。自少時與師遊璧。求銘于余。余非學佛者。然竊謂桑門之法有三。曰律。曰教。曰禪。學者當先習律以檢其身。次聽教以廣其業。然後參禪以求。直指人心。見性成佛。一聞千悟。世出世間法。則為全人矣。況是三者本無異途。苟能貫通。何所不可。惟師天姿勁挺。持律嚴甚。而禪教並行直。以古徳自期。愛身如冰玉。終老不衰。絫主大刹。起居寢食。無一日不與衆共。不務縁飾。無他嗜好。自號石窻叟。峭直骨骾。未嘗借人以詞色。見有道者。雖坐下版。必力加提引。成就名譽。郡命公定師。畧不容私。或以賂得。叱之不貸。至白郡將汰遣之。諸方異辭。輒遭呵咄。衲子慧而狂者至則摧折。有僧自謂罷參。指地曰。人人喚作地。我道不是。汝喚作什麽。僧未及對。卽斥去同行僧。請代一轉語。遂舉一拳。師曰。同坑無異土併逐之。臨安淨慈。人所願得。嘗馳書請師。乃航海以避命。郡為申免。皇子魏王作牧。每加敬禮。欲訪師于山間。辭曰。路逺而險。徒勞民耳。其嚴冷類此。公卿名士為方外交者甚衆。丞相魏公晚嵗與師尤厚。嘗嘆曰。自得如深雲中片石。石窻則空門中御史也。緇流以為名言。師行解甚髙。不為夸詡以驚衆。壬辰夏旱。郡請說法。卽日甘澍。次年又旱。定海宰延之。師曰。前此偶爾。非吾力也。堅拒不受。邑人固請。卽又雨焉。嗚呼。禪林五枝蓋出一本。惟曹洞宗至芙蓉而大振。石林葉公左丞。稱其與之嚴者得之。必精傳之必乆。河南邵公子文。稱其為特立之士。二公皆名儒。言必不苟一。再傳而至宏智。尤光明俊偉。而師得其正傳。卓立傑出。確然自信。末後一著。照映今昔盛矣。師機縁有三㑹録。瑞巖後録。壁立千仞。不可挹酌。叢林尤所尊敬。讀者當自知之。瑞巖古道場璧以師故出世。卽居之乆。而衆無異辭。不負所託矣。銘曰

此道本無二。五派寖分别。猗歟曹洞宗。綿宻更親切。
稽首芙蓉師。壁立蹊徑絶。邇來一再傳。奇鄒出丹穴。
石窻嗣宏智。游方俱洞徹。門庭晚益峻。坐㫁衲僧舌。
如識滋味人。啗土炭石鐵。醎酸甘苦辛。開口了無說。
何以傳不腐。君其視兹碣。表裏無纎瑕。瑠璃含寳月。