延慶覺雲講師塔銘

浮屠氏。法盛于東南。而明為最。蘭若相望。名徳輩起。予固不能盡知其人。然採之公言其間雖一代宗仰者往往未免評議至問覺雲師則同然無異辭。余尤不能知也。甞造焉修幹古貌。丹脣碧眼。長松野鶴。無一㸃世間氣。與之語愈叩而愈無窮名下士信不虚矣。師既以隆興癸未。嵗十二月十有八日化。叔祖居士語鑰曰。士之難其全乆矣。趙魏老猶不可為滕。薛大夫矧釋氏事寂滅而不免于應世二者冰炭誰能一之能使學佛者宗其教交游者服其人周旋酬酢無一可議殆。鮮有覺雲如者。我與之方外交。既已敘其行事。汝銘之遂謹書而系以銘。師諱志連。字文秀。覺雲其賜號也。俗杜氏世家于明州鄞縣之寵山。孕有祥生又不凡。故母山氏篤志竺乾法令從禮寂公慧云為師。肄業崇夀。年十八受具戒明智目為僧。中鳳雛圎照授以天台教義。後從智湧頓悟。圎宗年登三十。適延慶為第一座。始開講席。辯才先放。落落風生。四衆聳服。靖康以來。更主五刹。惟妙音不及煖席而遷餘皆碎于兵火。師一居之。卒化瓦礫為寳。所圎辯重建。延慶于煨燼之餘功未竟而死遺基廢礎尚多有之虚席曠歲實難其人。天童宏智禪師以師為首。衆議是之。遂徙居焉。經營十年。無有不備。施利山積。一毫不自奉。悉以資建。立事雲棟。雪脊傑然。城隅望之如崑。閬間物非。大勤勞不易至此。而師未嘗足也。或贊其新。伽藍者四當不媿智者。師曰。此有為功徳耳。豈敢以此比跡前哲。深恐不能洪宣祖道。為法門罪人故。雖所至興建而講學不少。休承學之徒翕然向風誠于祈禱感應響捷或欲記之必痛以妄語為戒。秘監姜公守四明。為師作真贊。門人固請立石。師終不以為榮。其不求名。聞類如此。一時名士多樂與游望之。則毅不可犯卽之。則和易温恭乆益敬之。終不得而親疎也。有達官與之劇談。貫穿禪律纚纚不倦。驚曰師禪教並通。師曰。冰泮雪消固一水耳。又問華嚴般若似過于繁。師曰。支離所以為簡易也。于是肅然尤敬異之。丞相沈公來鎮以僧職處師。師以老疾固辭。丞相遺手札曰。師當表正一方紀綱。諸刹毋退避。以自潔且迫于諸方勸請。始受命。謙退謹愿。不見有異然。主盟衆事惟是之從。或有私請。雖大勢力富檀那不能囘也。時度牒再頒受戒者僧吏邀取無藝師為立成規省十之九沙彌至于今徳之有不遠數百里求附壇者。所革宿弊。徐而不暴。□□□□嗚呼。此皆人所難及者。然師之所存。心大而不宻。體卑而道尊恭而不偽。博而不雜。寂用之。涯不可得也。感疾旣革。衆以葯進。師曰。十方無碍入。一道出生死。書偈畢。撫掌大哂。又以指彈屏風或問之曰。我自幸至此。不覺喜樂鐘鳴。當往矣。已而信然。師之所存。果易識耶。享年七十有六。僧臘五十有八。度弟子行丕等十有二人。登門者甚衆。傳道者三十餘人。即以十二月二十有八日。葬于城南祖塔之側。銘曰
舟不涂車不川。離乎器用必偏。
惟寂滅釋所先。惟應酬世所䖍。
工與拙必一焉。偉覺雲㡬于全。
峻而通周而専。得其得悟獨圎。
出緒餘應世縁。識不識無間言。
教不吝道以傳。建塔廟崇人天。
定生慧無碍禪。融一理逢其原。
金而玉嶽而淵。尊尊師豈偶然。
道既成如蛻蟬。嗟後人視銘鐫。



