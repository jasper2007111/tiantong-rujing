天寧禪寺虛照禪師明公塔銘
元 趙孟頫
曹洞正宗，自青州古佛而下十餘世，得玉山體雪岩滿為子，再傳而得枝足清仙岩得為孫，曾燈燈相傳，為世導師，莫敢嬰其鋒者，仙岩道行，孤高特慎，許可得其傳者，虛照禪師而已。師諱弘明，虛照，其自號也。族申氏，世居遼州榆社縣高家里。甫童綰，遇群兒嬉，晲而弗顧。聞諷誦之音，則踴躍作禮。父驚異，曰：必法器也。當為佛子。稍長，父聞枝足名動海內，攜師詣太原玉山古剎，禮為行童，署法諱焉。授以經卷，則穎悟過人。己乃祝髮受典，致力於學。漸許叩問，推為上首。曾未印可，則心光已爍然矣。枝足曰：如來涅槃妙心，非一人能指授，宜遍參諸方師。即引去，眾莫能留也。徑抵山岩席下，究竟理窟窮，日夜不息，因默坐，聞磬聲，則舉拂叩床，豁然領會。仙巖知不可掩，付以衣頌，速命出世。不獲已，振衣而東，駐錫於燕之歸義。是時無還超和尚主圓福，與師為法昆仲，懇求開堂。師升座，開發人天，提引未悟，為一時所宗。就主淨土，居十載，學成，行尊號大比丘。歲戊戌，邢臺帥府諸公聞師名，介天寧僧洪泰疏請傳持，應命赴之，緇素悅服。寺經喪亂，鞠為瓦礫。師為繕修，檀施雲集。遂為邢之聞剎。會太保劉文正公，學道於師，緣契相值，非偶然也。壬子夏五月八日，沐浴更衣，辭四眾云：四大無常，名為幻身，擺手便行，體無生滅。女輩善後珍重。索筆留偈曰：兩處住持，無法可說。打破虛空，一輪明月。書畢趺坐而寂，斯亦奇特也。三日光相遶室，茶毗得舍利百顆，五色燦然。壽五十七，僧臘三十八，度僧俗百餘，眾嗣法門人，皆宗匠也。小師子顏子琪等，二十有八，人皆堅苦特立之士，瘞靈骨於墳菴。明年春，訃至朔方，時世皇潛邸，文正公實與賓僚奏遷舍利於天寧，賻贈殷重，為起塔之費。吁師稟受枝足，復得法於仙巖，道大名播，作成文正現宰官身，位極王公，功蓋天下，能以出世法門，易為住世法門，非師其孰與歸。因併及之，乃授以銘。銘曰：猗虛照師，為古佛孫。出金剛窟，入不二門。法海舟航，僧門龍象。再世惠能，前身元奘。拓空掇有，借位名功。具正法眼，一代之雄。學徒滿門，濟濟多士。惟文正公，作新佛事。之父之子，名播大千。法諦世諦，易地皆然。師之云亡，塔於紺宇。問法無從，風鈴自語。