<title>唐洪州百丈山故怀海禅师塔铭</title>
<title level="3">陈诩</title>
星躔斗次，山形鹫立。桑门上首曰怀海禅师，室于斯塔于斯。付大法于斯，其门弟子惧陵谷迁贸，日时失纪，托于儒者，铭以表之。西方教行于中国，以彼之六度，视我之五常，遏恶迁善，殊途同辙。唯禅那一宗，度越生死，大智慧者方得之，自难足达于曹溪，纪牒详矣。曹溪传衡岳观音台怀让和上，观音传江西道一和上，（阙二字）诏谥为大寂禅师。大寂传大师，中土霜承，凡九代矣。大师太原王氏，福州长乐县人。远祖以永嘉丧乱，徙于闽隅。大师以大事因缘，生于像季。托孕而薰膻自去，将诞而神异聿来，成童而灵圣表识，非夫宿植德本，曷以臻此？落发于西山慧照和尚，进具于衡山法朝律师，既而叹曰：“将涤妄源，必游法海。”岂惟心证，亦假言诠。遂诣庐江，阅浮槎经藏，不窥庭宇者积年。既师大寂，尽得心印。言简理精，貌和神峻，睹即生敬，居常自毕。善不近名，故先师碑文，独晦茯称号。行同于众，故门人力役，必等其艰劳。怨亲两忘，故弃遗旧里；贤愚一贯，故普授来学。常以三身无住，万行皆空，邪正并捐，源流刘泯。用此教旨，作人表式；前佛所说，斯为顿门。大寂之徒，多诸龙象，或名闻万乘，入依就辇；或化洽一方，各安郡国。唯大师好耽幽隐，栖止云松。遗名而德称益高，独往而学徒弥盛。其有遍探讲肆，历抵禅关，滞著未祛，空有犹阂。靡不缄藏万里，取决一言，疑纲云张，智刃冰断。由是齐鲁燕代，荆吴闽蜀，望影星奔，聆声飙至。当其饥渴，快得安隐，超然悬解，时有其人。大师初居石门，依大寂之塔，次补师位，重宣上法。后以众所归集，意在遐深，百丈山碣立一隅，人烟四绝。将欲卜筑，必俟檀那。伊补塞游畅甘贞，请施家山，原为卿导庵庐环绕，供施芿积，众又逾于石门。然以地灵境远，颇有终焉之志。元和九年正月十七日，证灭于禅床，报龄六十六，僧腊四十七。以其年四月廿二日，奉全身窆于西峰。据婆娑论文，用净行婆罗门葬法，遵遗旨也。先时白光去室，金锡鸣空。灵溪方春而涸流，杉燎竟夕以通照。妙德潜感，于何不有。门人法正等，尝所禀奉，皆得调柔，递相发挥，不坠付属，他年绍续，自当流布。门人谈叙，永怀师恩，光崇塔宇，封土累石，力竭心瘁。门人神行梵云，结集微言，纂成语本，凡今学者，不践门闽，奉以为师法焉。初闽越灵蔼律师，一川教宗，三学归仰，尝以佛性有无响风发问，大师寓书以释之。今与语本，并流于后学。翊从事于江西府，备尝大师之法味，故不让众多之托。其文曰：

梵雄设教，有权有实。未得顿门，皆为暗室。祖师戾止，方传秘密。如彼重昏，忽悬白日。（其一）

唯此大士，宏绍正宗。虽修妙行，不住真空。无假方便，岂俟磨砻。恬然返本，万境园通。（其二）

百千人众，尽祛病热。彼皆有得，我实无说。心本不生，形同示灭。此土灰烬，他方水月。（其三）

法传人代，塔闭山原。杉松日暗，寺塔犹存。蔼蔼学徒，无非及门。唯能觉照，是报师恩。（其四）元和十三年十月三日建。