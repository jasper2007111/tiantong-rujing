天宝三载，观音大师终于衡岳，春秋六十八，僧腊四十八。元和十八年，故大弟子道一之门人曰惟宽、怀晖，感尘劫遽迁，塔树已拱，惧绝故老之口，将贻后学之忧，丕若贻谋，思扬祖德，乃列景行，托于废文，强名无迹，以慰乎罔极之恩。

曰自腾兰演教于此土也，殆将千岁，达摩传心至六叶也，分为二宗，不阶初入，顿入佛惠，曹溪教旨，于是乎传。宏而信之，观音其人也。大师讳怀让，京兆杜氏，其先因家安康，即为郡人。髫年俊发，聪悟绝众，群言所涉，一览无遗。居常而未或好弄，在丑而不可亵近。尝嘿观止水，因而顾影，形仪禺若，宛在镜中。三反厥像，如初沛然。而心乎独得，还步未辍。闻于空中曰：“佛法津梁，俟子而大，既应付嘱，尔盍勉之。”乃深割爱缘，亟从剃落。以荆土律藏之微密也，大士智京在焉，摄衣从之，既进而仪法峻整，冠于等辈；以嵩岳禅之泉海也，长安长老在焉，稽首谘之，既授记而身心自在，超出尘垢，厌离文字，思会宗元，周法界以冥搜，指曹溪而遐举。能大师方宏法施，学者如归，涉其藩阃者十一二焉，跻其室堂者又十一焉，师以后学弱龄，分为末席，虚中而若无所受，善闭而惟恐有闻。能公异焉，置之座右。会一音，吹万有，衍方寸，弥大千，同焉而交畅，异焉而吻合。同授秘印，目为宗师。乃陟武当，穷栖十霜，来衡岳，终焉是托。惟般若圣概，有观音道场，宴居斯宇，因以为号。或微言析理，辩士顺风而杜其口；或杖屦将撰，山灵借留而规于梦。远自梁益，近从荆吴，云趋景附，风动川至，灵山圣会，今古一时。至矣哉！未始闻也。一公见性同德，宏教锺陵，郁为名家，再扬木铎，而施及宽晖，继传心灯，共镇国土。乃追琢琬炎，揭于故山，扬其耿光，以示来劫。其受法弟子亦序列于左，式明我教之有开焉。铭曰：

不疾而速，平平南宗。穷行其教，岳岳让公。秀发之英，激于童齿。出尘之像，光于止水。乃趋律会，仪范孔修。乃探密藏，先觉同求。曹溪实归，般若观妙。体是宗极，湛乎反照。一从委顺，六纪于兹。教迹未衰，灵峰岿而。一公丕承，峻其廊庑。宽晖继起，重规叠矩。乃扫尘塔，乃植丰碑。率是教者，兹焉有归。