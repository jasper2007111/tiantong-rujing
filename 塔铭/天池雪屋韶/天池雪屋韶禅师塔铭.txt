<title>天池雪屋韶禅师塔铭</title>
曹洞诸老。以真履实践。与道为配。溢为语言。葩華流丽。如花透春色。真积力久。机动籁鸣。有不自知其所以然者。雨洗淡红桃萼嫩。风摇浅碧柳丝轻。眼正句活。汔传洞宗正印甚矣。未易以语言观也。嘉定间。净禅师唱足庵之道于天童。惧洞宗学或为语言胜。以恶拳痛棒陶冶学者。肆口纵谈。摆落枝叶。无花滋㫖味。如苍松驾壑。风雨盘空。曹洞正宗为之一变。天池雪屋禅师时在侍傍。亲证是三昧已。而横㸃头曰。吾宗不如是。吾祖不如是也。吾其绍述宗祖乎。宴坐天池十有八年。仰观俯察。谓道满天地间。阳舒阴惨。秋明春媚。皆道之所存。点染融化。活弄死语。精神百倍而俗眼少有识之者。师讳正韶。番之干越人。父谢母柴。少从雄峰法慈祝髪。游吴越受心要于天童。历登诸老门。以印其所得。亲老还江南。复侍香列岫。掌记疏山。声名猎猎不可掩。文昌赵公必愿以天池请出世。山高云深众不及百。而职分甚修。居七年寺毁。师不亟不徐。寻复旧观。疏通玲珑。悉出心画。口授无或。不强人意。筑庵山阿。凿池引泉。环以幽花细竹。夷犹其间。以遂所乐。端明厉公文翁为扁。曰明月。景定元年四月庚子示寂。寿五十九。腊四十。度弟子若干。其徒奉师灵骨舍利及火后顶骨牙齿不坏者。塔于明月庵后。若凤，状师行请予铭。予行天下凡三十年。多交天下名尊宿。独欠识师。东游海上尝阅师兔园集。诵其语想见其人。自京还番。数交讯。番去庐山不逺欲见莫能。来开先可以一见。而师灭矣。师萧闲凝。逺有晋唐人风味。工歌诗托物寄兴。陶冩其胸中至乐。意在言外。观者不具眼。乃以诗家目之。是见师杜清机也。道䘮千载托于语言纷纷末流。能以语言发挥道妙者不多见。仅仅有之。而世之识真者又绝少。淡红浅碧。眼固正矣。句固活矣。使居今之世。不目为诗家也。几希。此予之所以为师太息也。铭曰。
洞学玄旨。日行太空。大于丹霞。盛于芙蓉。大休足庵扶持正续。似地擎山。如石涵玉。天童长翁初无寸长。无寸长处。万象耿光。雪屋空寒。春行万里。㸃染风华。散在百卉。大痴小黠。萃于一门。我行芳草。汝入深林。所同者道。不同者迹。捉象捉兔。各全其力。为师灭度。指北为南。精神照人。明月一庵。

<title level="3">注释</title>
葩華，華原来的字是左边火字，参考《一切经音译》，紛葩普華反說文芬芳也葩華也聲類取其盛㒵也。
列岫，烟中列岫青无数，疏影暗香一枝梅。
端明厉公文翁，这里指厉文翁，任端明殿学士。
清机，佛教用语。