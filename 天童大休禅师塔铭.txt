<title>天童大休禪師塔銘</title>

余家四明。十禪刹錯立名山中。兒時未甚省事。已聞人稱老尊宿頗衆。而大覺小玨之名尤著。且乆大則宏智正覺。小則師也。師名宗玨。和州烏江人。姓孫氏。生不茹葷。世業儒而性樂空門。年十六白父母願出家。止之不可。遂依貞州定山貞如住持徳雲。十八。進具長蘆祖照道和。聲振東南。師往叩謁。照與語竒之。留為侍者。時真歇了公為座元師。入室問云。佛祖不到處是什麽境界。歇豎起一拳。師擬議。歇揮之。師即領悟。遂云。将謂無人到。歇云。放過一著。宣和中。歇主長蘆。學徒益集至千七百衆。師代居第一座為衆說法。建炎初元之蒋山。入慈受深公室。語契淵微。尤相器重。尋避地浙東。侍歇居補陀巖。道價愈髙。郡請住岳林布袋道場不就。寵智時在天童。視歇為兄。邀歸山間。又命師挂牌領衆象山。廷夀虚席。使君延請再三始從之。紹興二年。太守陸公長民仍遷師于岳林。備禮開堂。丞相范公宗尹自號退晦居士。與師為方外交。遠來勸請。參政孫公近時為部使者為范公草疏。禪門以為美談。師即嗣真歇。㡬三年退處翠山。依宗禪師待制仇公悆遷之香山。一住十八年。衲子雲趨。寺為一新。二十五年。尚書王公俣請住雪竇。二十九年。真閣張公偁遂以天童招之。師念太白名山。實寵智之後。一遵規式無所更改。道俗益嚮之師容貌。竒龎度量恢偉。喜慍不見于色。終日頽然無所修。綜亦未嘗振厲風采而見地明白。深造自得死生之際卓然過。人人于是尤以為不可及也。時城中湖心辯公宗師與師生之年月皆同。三十二年八月上浣辯以遺書來師。初無恙覽書笑曰。齊年既行。吾亦逝矣。翌日迎賓如平。時晚欲小參。侍僧以為暮矣。即令集優婆塞。衆人知其有異。舉寺咸㑹師從容普說。多致垂别之意既歸丈室。濯足就座。整容跏趺汨然而逝。又八日。學徒奉全身【塔】于南谷。夀七十二。臘五十四。師等慈接物。無貴賤之間。侍制張公劭昆弟。與師為中外親。舍人孝祥。又視公為父。行皆一時名勝。師視之藐如也。嗣法三十餘人。分領宗風。而足菴智鑑為最顯。足菴住雪竇數年。與余素厚。紹熙三年。余官後省忽得足菴垂絶之書。專以先師大休塔銘為祝。大休師自號也。余幼欽師之名。而不忍違足菴之祝。為之銘曰。

是釋者流。視生若浮。生兮若浮。死兮若休。
生既曰休。死又何求。足菴之求。為銘諸幽。