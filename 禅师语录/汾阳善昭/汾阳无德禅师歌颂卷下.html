<!DOCTYPE html>
<html lang="zh-cn"><head><meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge">
<meta name="viewport" content="width=device-width, initial-scale=1, maximum-scale=1, user-scalable=no">
<title>汾阳无德禅师歌颂卷下</title>
<meta name="keywords" content="汾阳无德禅师歌颂卷下,汾阳无德禅师语录,楚圆">
<meta name="description" content="门人住石霜山慈明大师楚圆集
参学仪
夫参玄大士。与义学不同。顿开一性之门。直出万机之路。入总持之林苑。薝卜为香。扇古佛之嘉猷。心明是道。怀冰霜而洁白。真玉无瑕。蕴金石而坚贞。骊珠有照。绍迦叶之正宗。传曹溪之密印。自省者不论尊幼。玄通者岂碍贤愚。是僧俗以同遵。">
<meta http-equiv="Cache-Control" content="no-siteapp">
<meta http-equiv="Cache-Control" content="no-transform">
<link rel="stylesheet" type="text/css" href="./files/bootstrap.min.css">
<link rel="stylesheet" type="text/css" href="./files/read.css">
</head>
<body>
<div class="row">
<div class="col-md-12">
<h1>汾阳无德禅师歌颂卷下</h1>
</div><div id="content" class="panel-body">
<p>门人住石霜山慈明大师楚圆集</p>
<p>参学仪</p>
<p>夫参玄大士。与义学不同。顿开一性之门。直出万机之路。入总持之林苑。薝卜为香。扇古佛之嘉猷。心明是道。怀冰霜而洁白。真玉无瑕。蕴金石而坚贞。骊珠有照。绍迦叶之正宗。传曹溪之密印。自省者不论尊幼。玄通者岂碍贤愚。是僧俗以同遵。乃圣凡而共凑。心明则言垂展示。智达则语必投机。了万法于一言。截众流于四海。如斯则何天不皎。何地不平。既有观见之光。岂无能鉴之者。今时欲参此道。便须省己如灯。照多生之暗室。高明似月。辉积劫之昏衢。洗意清神。亡身为法。学师子儿哮吼。勿逐野干。同凤凰子翱翔。休随黄雀。精进为务。觉多生。罕遇奇人。勇猛为心。庆此世得逢知己。须开正见。切要精通。物外高流。无生怠慢。忠言逆耳。不顺人情。直语无私。幸希觉察。</p>
<p>行脚歌</p>
<p>发志辞亲。意欲何能。投佛出家。异俗专心。慕法为僧。既得尸罗具备。又能法服沾身父母。不供甘旨王侯。不侍不臣。洁白修持。如冰似玉。不名不利。去垢去尘。受人天之瞻敬。承释梵之恭勤。忖德业量来处。将何报答为门户。专精何行即能消。唯有参寻别无路。苦身心历山水。白眉作伴为参礼。冒雪冲霜不避寒。渡水穿云伏龙鬼。铁锡飞铜瓶满。不问世间长与短。丛林道侣要商量。四句百非一齐翦。探玄机明道眼。入室设针须锻炼。驱邪显正自应知。勿使身心有散乱。道难行尘易漫。头头物物须明见。区区役役走东西。今古看来忙无限。我今行勤自辨。莫教失却来时伴。举足动步要分明。切忌被他虚使唤。入丛林行大道。不著世间虚浩浩。坚求至理不辞劳。剪去繁华休作造。百衲衣云水袄。万事无心离烦恼。千般巧妙不施功。直出轮回生死道。劝同袍求正见。莫似愚夫频改变。投嵓立雪猛身心。方得法王常照现。请益勤恭敬速。不避寒喧常不足。只缘心地未安然。不羡荣华不怕辱。直教见性不从他。自家解唱还乡曲。度平生实安乐。荡荡纵横无依托。四方八面应机缘。万象森罗任宽廓。报四恩拔三有。问答随机易开口。五湖四海乍相逢。一击雷音师子吼。悠悠自在乐腾腾。大地乾坤无过咎。分明报尔水云僧。记取面南看北斗。赞曰。五湖四海历丛林。万里千山不易寻。亲觐祖宗明见性。莫将荠苨作人参。</p>
<p>略序四宗顿渐义</p>
<p>夫律师者。宗分有部。细行威仪。弘范毗尼。严净三界。究七聚五篇之奥。穷四夷二过之微。持犯开遮真常轨。则白三翻之羯磨。唱四忍之护持。若非宣律之能。争得同成师范者也。</p>
<p>夫法师者。登狻猊座。广敷妙义。谈二空理。理契圆常。开顿渐之门。择圣凡之慧。随方处药。量器堪任。知熟知根。甄邪甄正。焕然能所。明畅主宾因果不昧于人间。道化罔迷于天界。击大法鼓岂废津梁非四依三德之高流。宁得弘通于大教。除非达士。颇测浅深。堪作当人。始称导诱者也。</p>
<p>夫论师者。击钟楼上。立义场中。纵夺临机。斥呵当势。耸四无碍之雷辩。掩千万类之鼓音。邪正双驱。有无互起。夺赤幡于手内。鞭白骨于阶前。高建法幢。广摧异见。非若马鸣龙树之威。岂敢当锋者矣。</p>
<p>夫禅师者。元真一气。坚固三空。行住怡然。语默憺静。携金刚之智印。传诸佛之心灯。照积劫之昏衢。烛多生之暗室。截众流于四海。了万法于一言。直指人心。见性是佛。同师子而哮吼。大阐玄音。震龙猛之天雷。直明妙旨。皆是悬通佛记。须知。宿植胜因。若非洞贯天机。那得安禅静虑。识心达本。冥契诸缘。悟性无生。顿超事理。当得续焰传灯。光辉三界。佛日长明者也。</p>
<p>不出院歌</p>
<p>志静安禅不出院。天机洞贯十方同。无为大化人难凑。有作微权世易通。真慧剑绝磨砻。当疑破惑濯愚蒙。正定不生诸妄解。须知万法本元空。尘沙界一念中。百千妙理瞥然穷。弹指尽收无量义。纵横岂碍往来风。坦荡荡坐颙颙。幽庭深院对青松。澄神静处间心地。唯有高僧问至宗。病起药兴除妄病。病除药遣道堪崇。鶣鹊能针虚用力。祁婆妙术枉施功。宽性海普吞容。饶人量器列疆封。谦如育德申仁义。敦美温良顺克恭。圆自智感殊功。人问天上广兴隆。淳朴不移山野志。乐说无生得圣聪。休计度莫思量。眉间忽尔放毫光。照破无明多劫黑。三山鬼贼不能藏。戒定慧解脱香。知见分明满十方。为报诸贤须守护遥天必定降嘉祥。宝光明殿亲记说。雷音震吼法中王。伏龙鬼化刚强。如如不动行温良。百福庄严资万乘。总持道化乐时康。实堪忍乐深藏。不话春秋青与黄。兀兀如痴心自在。腾腾似醉性舒光。四句百非俱不著。优游安坐法堂堂。颂曰。行心已歇身安静。妄断攀缘世不拘。丝发不移通法界。河沙佛国一毫舒。</p>
<p>自庆歌</p>
<p>庆幸庆幸无人哭。安禅正坐常知足。不贪世利不求余。不羡荣华不怕辱。辰一斋寅一粥。粗细任从麦与谷。破衣坏衲度寒暄。普为人天多植福。智慧刀戒定烛。照破无明黑闇狱。直截根源诸佛言。叮咛为说须记录。法性通无谄曲。问答随机不拘束。慈悲喜舍种良田。宽裕清通施金玉。性恬和常肃穆。愿与天人作眼目。五根五力导五通。三脱三空坏三毒。清净心无杂欲。常将惭愧作衣服。璎珞庄严解脱身。誓与尘劳不相续。法界周任延促来往不论僧与俗。无生无念总无疑。有德有能任斤斸。我今自庆自忻愉。同道同心常共读。颂曰。无德无能无所解。无心无意续玄灯。无生无灭无来去。无是无非一个僧。</p>
<p>德学歌</p>
<p>今之重学。古之重德。德学相扶。堪为轨则。夙夜强学。席上珍总。似巢由千万亿。安睡高枕翠萝间。青霭白云伴贤德。武陵潜舜让国。庐庵莲社招不得。十八多才五老迎。披莎侧笠千峰北。穿耳胡僧却相识。同坐同吟同共食。携琴执锡碧嵓巅。调琴卓锡长泰息。五千言美上德。积学成功却失德。寂然不动更无思。感而遂通如晷刻。似安师见弥勒。正问三科谓玄默。物外高谈会者希。世智辩聪未奇特。道中人数相觅。瞬目扬眉便端的。丘伯当初仿佛间。自余谁更能相击。古云。一合乾坤夹是非。所以少林长面壁。颂曰。休经罢论绝文章。为效先宗续古皇。心地开通明至理。全提应用得玄纲。真灯一照无明破。假幻三因有质亡。为报五湖参道者。速须亲近法中王。</p>
<p>因见古德玩珠吟乃述玩珠歌</p>
<p>荡荡神珠身广大。落落圆空无障碍。万象纵横影现中。赤白青黄常自在。天然器含法界。不著圣凡兼古代。灵通照烛体无瑕。彼此是非百杂碎。有威神无生灭。贫苦之徒须击发。赈济三涂六道中。利生引出乾坤月。或大或小人不别。隐显人天离圆缺。用时便用不思量。拾砾之流明皎洁。无价宝如意珠。随缘遇物化非虚。春兴和煦成真相。秋分结实满仓储。心如空意如镜。垢尽空空亦无镜。豁达玲珑只个珠。愚人不识诸佛性。活鱍鱍白洞洞。古圣今贤皆掌弄。四方八面现灵光。但爀巍巍绝轻重。善友得济饥悭。直出威音至圣前。分明识取个精真。长劫免被众魔牵。本色衲僧高著眼。茅刀不过待驴年。</p>
<p>与重岩道者住山歌</p>
<p>住山须识山中主。不识徒劳山里住。青山绿水眼前飞。白灵散漫山头去。嵓又高岭又峻。曲褶徘徊身自困。临崖石上坐思量。正性不明心躁闷。望林峦看石壁。满目杉松悬布滴。不知何者是真山。妄念空多元不息。我修行凭何力。见性未分无道德。将甚酬他施主恩。一米七斤难消得。愿今身逢知识。决择身心去荆棘。常持法雨润心田。百福庄严俱济益。豁然通心明悟。这回识得山中主。行住坐卧体轻安。问答随机巧回互。身如山性如水。山水空花无表里。对境看时似有形。子细推穷从谁起。既分明心通彻。坐卧山中常快活。不消功力用求真。皎皎青天见明月。照山林无不遍。一片霞光如白练。飞禽走兽任纵横。皆是向渠影中现。师子王常独步。百怪千邪离惊怖。龙天释梵总归依。此是妙峰真正主。千溪万壑总唯心。直至涅槃山上路。颂曰。山中有主山中住。山石经行山水语。端坐山林山色心。心外无山山是生。识得山中不死人。觉智圆明自看取。乾坤大地及江河。总是山僧行李处。</p>
<p>广智歌一十五家门风</p>
<p>大道颇见有高低。真空那肯说疏离。如海吞流同增减。似妙峰耸总擎持。万派千溪俱入海。七金五岳尽须弥。玉毫金色传灯后。二三四七普闻。知信衣息广开机。诸方老宿任施为。识心是木从头说。迷心逐物却生疑。或直指或巧施。解导前纲出后机。旨趣分明明似镜。盲无慧目不能窥。明眼士见精微。不言胜负惰愚痴。物物会同流智水。门风逐便演宗枝。即心佛非心佛。历世明明无别物。即此真心是我心。我心犹是权机出(已上是马祖宗派)。</p>
<p>或五位或三路。施设随根巧回互。不解当今是本宗。展手玄通亡佛祖(已上是洞山宗派)。</p>
<p>或君臣或父子。量器方圆无彼此。士庶公侯一道平。愚智贤豪明渐次(已上是石霜宗派)。</p>
<p>有时敲有时唱。随根问答谈谛当。应接何曾理仪。浅解之流却生谤。或双明或单说。只要当锋利禅悦。开权不为斗聪明。舒光只要辨贤哲。有圆相有默论千里持来目视瞬。万般巧妙一圆空。烁迦罗眼通的信(已上是沩仰宗派)。</p>
<p>或全提或全用。万象森罗实不共。青山不碍白云飞。隐显当台透金凤(已上是石头药山宗派)。</p>
<p>象骨镜地藏月。玄沙崇寿照无缺。因公致问指归源。旨趣来人明皎洁(已上是地藏至雪峰宗派)。</p>
<p>或称提或拈掇。本色衲僧长击发。句里明人事最精。好手还同楔出楔。或抬荐或垂手。切要心空易开口。不识先人出大悲。管烛之徒照街走(已上是云门宗派)。</p>
<p>德山棒临际喝。独出乾坤解横抹。从头谁敢乱区分。多口阿师不能说。临机纵临机夺。迅速锋铓如电掣。乾坤只在掌中持。竹木精灵脑劈裂。或宾主或料拣。大展禅宗辨正眼。三玄三要用当机。四句百非一齐翦。劝同袍莫强会。少俊依前成窒碍。不知宗脉莫颟顸。永劫长沉生死界。难逢难遇又难闻。猛烈身心快通泰。</p>
<p>了义经歌</p>
<p>修多罗藏。诸佛奥旨。示生灭门。释无生理。直指心源。敷第一义。截伪续真。授人天记。意出有无。行过筹计。言不拘理不制。正显无功亡渐次。八万四千诸度门。只为迷徒多巧伪。有邪谛无真智。立正摧邪二俱秘。大圣无功一切通。三毒不生佛出世。此个经信有几。毗卢藏内贯花偈。是经常在一尘中。大智之人能普济。释梵护天龙喜。恶鬼修罗恭敬礼。更有千邪百怪来。闻说此经皆胡跪。真实经离文字。演波罗蜜普周备。化相能开方便门。总摄多般都一智。眼绝见耳绝听。六用如空不相闭。万象森罗梦里尘。谁人肯向梦中睡。素怛囕明有记。摩怛哩迦依了义。清净无生解脱根。杂念尽为烦恼抵。净尸罗遮俗世。毗尼木叉亲自制。波离不识比丘元。无垢始明心地契。报君知须审细。一种谈经明解义。河沙旷劫历微尘。不识兹经长日醉。解空人祖佛位。剖出众生根本智。利他自利化无边。妄断攀缘成大士。劝人天听了义。直出轮回生死际。当处无心空不生。永弃断常能所地。缘起无因不强名。只个圆音胜一切。分明为报道中人。勤读此经长莫废。复云。作么生得不废去。</p>
<p>佛道诀</p>
<p>佛道显然。显然不是。不是不辨。万象俱现。日月空明。物我皆冰。冰镜弗真。杳绝疏亲。阳焰空花。今古何存。虚机释幻。妄自指陈。指陈不了。全成大兆。了指失宗。妄认西东。达本识空。劫尽莫通。二乘不晓。如石压草。草根不除。叶不能枯。草石俱扫。更有何恼。吾宗直截。太虚生灭。生灭通辨。随机缘转。弗用针锥。直须快见。快见无差。即是余家。余家无物。众魔不屈。三世如来。皆从斯出。日用无伤。触目开彰。口放毫光。永绝称扬。乾坤广大。人王法王。如斯不决。任自提纲。</p>
<p>古皇道</p>
<p>古皇道坦然。坦然常自在。智慧与愚痴。邪正成窒碍。东西南北周。不明妄作解。心明一切明。心昧一切昧。六门静六通。三毒成三界。总是意根生。不须生妄解。地水与火风。四空为祖代。祖代不惺惺。子孙虚捏怪。八万四千门。结繁都一块。森罗日月分。依位不相背。汉玉及胡冰。九夏水流快。切莫妄指陈。指陈眼翳杀眼中青不亡空花岂可退。古今参学徒。与此恰相对。不过大中关。病根终不差。与尔拨大虚。解脱观自在。如今一切通。洞晓十方界。</p>
<p>是非歌</p>
<p>出家学道总须知。在众丛林切莫亏。尊幼古今诠有德。勿同愚辈是兼非。闻说好心便喜。闻说恶恨不死。好恶都来只自心。刚向其中觅道理。世间人多无智。不解思量是非起。大智之人看著伊。自己容身入无地。子路曾遭渔父呵。夫子惭颜足忘履。舍利尊第一记。亦被愚夫亲正指。如来慈眼视众生。了达古今明本际。看周秦及汉魏。败国亡家皆总是。历劫是非地狱因。闻说是非须审细。我闻说心不起。只个是非便亲旨。些子浮言尚不销。问甚西来祖师意。要分明辨根带。晓个是非真有地。更有人来说是非。向道余今识得尔。</p>
<p>鱼鼓歌</p>
<p>天地之间。宇宙之际。不逐四时。宁同三世。为鱼则沧波之外。作木乃白莲宫里。头尾俱全。鳞角皆备。心宽腹大而长生。身直性空而无死。虚间自在终不犯。于金钩杳绝名言。愿长申于玉偈。森罗不碍。处宝刹以为祥。万象那同在乾坤。而作瑞时时扣击。十方之海众来臻。每每传音五天之胡。僧去寐香厨最上。舒空界之千光。不杂人天。引太虚之一气。冥心大士。闻之则爽朗精神。懵懂禅流。听之则堂中瞌睡。六律不拘。八音何滞。四恶之名利已祛。五美之间声不至。口珠每吐。难逢别宝之人。龙角长申。罕遇识龙之士。潜身金谷。患为钟鼓先规。示质精蓝。且与童真作器。江湖之外。宁同点额之鳞。海岳随身。自有冲天之势。同袍侧耳。听解脱之圆音。普眼门开。见乾坤之广细。</p>
<p>拄杖歌</p>
<p>八节九曲。山水具足。头脚分明。开人眼目。不从天不从地。横竖长空无壅滞。常将击发上根人。懵懂禅流且瞌睡。或登山或渡水。用导前冈作肘臂。九州四海任升腾。卓然直下金轮际。实坚贞堪倚仗。头尾回旋指的当。解脱文殊疆界分。本色衲僧擗脊棒。</p>
<p>又拄杖歌</p>
<p>我有一条曲[彔*見]杖。节斗螺纹山势样。横担天下拨虚空。邪魅见之皆胆丧。实坚贞硬如铁。击石山河须爆裂。有时搅海伏狞龙。骞驮佉罗当时歇。辨顽愚明宗的。不是文殊虚效力。相似之谈不要舒。屎中展卧几时出。山僧又见不忍。卓刺教伊须奋迅。振令万象豁然明。咀娑阿竭碎如粉。示人天要知分。各各英豪添爽俊。昔时金色独擎持。今日汾阳亲掌印。印群心明如日。未辨正邪莫啾唧。挑摘教君子细看。鬣[耳*聶]眼睛阿谁识。识得者是何枝。休言南北与东西。不是饮光亲付嘱。争得成龙天上飞。大丈夫须猛烈。劲定圣凡踪迹绝。直言一拂去余尘。拈得拄杖蓦头掣。颂曰。一条拄杖刺嵑劲。直螺纹爆节。寻常肩上横檐。大地乾坤挑斡。[敲-高+瞿]开懵钝顽痴。打破怜利尖黠。如今卓在西河。诸方作么拈掇。</p>
<p>一字歌</p>
<p>诸佛无法可说。汾阳略宣一字。不干纸墨文章。岂效维摩焌地。三乘未称吾宗。万行亦非他意。见性唯只自心。认著依前不是。尘中世界无涯。自在逍遥行李。毛头海岳无边。旷荡游山玩水。一字歌百万偈。的的相传传子细。句句幽微微又玄。只个玄玄玄本。智饮光尊同明证。瞬目欲恭行正令。诸徒异解枉施功。乱向途中认凡圣。不用求元不失。妄念才生黑似漆。幻化浮云性本无。方寸迷真捉幻物。历劫迷不曾省。遍计河沙妄缠病。如今证得本根源。灵智廓然离邪正。汾阳直说审思量。瞥尔缘尘抛佛性。八节迁一心秉。密密那伽常在定。青霄碧落是家风。信手拈来善只应。投针入室要商量。一字歌中明似镜。</p>
<p>赞深沙神</p>
<p>大悲济物福河沙。现质人间化白蛇。牙爪纤锋为利剑。精神狞恶作深沙。鼻高言言丘带岳。耳大轮[車*囷]山叠[穴/爪]。黤[兼*頁]两睛悬金镜。磔索双眉锸铁叉。有螺筋有蚌结。皴皴[皵-日+月][皵-日+月]身爆烈。脚蹈洪波海浪翻。手拨天门开日月。现威灵如忿怒。遥见便令人畏惧。璎珞枯髅颈下缠。猛虎毒蛇身上布。师子衫象王裤。更绞毒龙为抱肚。非但人间见者惊。一切邪魔无不怖。真大圣实慈力。现相人间人不识。都缘尘劫纵顽嚚。不信大悲施轨则。或惊天或震地。哮吼喊呀声匝地。警觉群生睡眼开。敲磕愚迷亲佛智。我今知能方便。利物观根千万变。或擒或纵或扶持。只要速超生死岸。驱雷风击覢电。霹雳锋机如击箭。轰轰磕磕震天威。爆爆熚熚须锻炼。丘区巘崿一齐平。剑戟枪刀无不殄。化人天伏神鬼。硗硬刚强尽瞻礼。放光覢烁静乾坤。吐气停腾清海水。吾今赞尔实灵通。旷劫如来亲受记。颂曰。威灵不测化人天。现质三千满大千。一念遍收无量劫。河沙诸佛口亲宣。</p>
<p>屏风歌</p>
<p>余有素屏风。美施今古踪。端形皆皓色。颇得称禅宫。不装点勿舒功。能遮劫坏鼓南风。烟尘云雾俱弗著。万象森罗总现中。愚不识智先通。积雪为真雪莫同。定光曾受能仁记。释迦因此化瞑蒙。方整体静圆容。只在人天天勿穷。士庶公侯为景秀。贫贱愚痴隔壁。聋可珍仰实难逢。百千万劫失形容。如今不识还巧妙。争如掌玩素屏风。筋力有勿痕迹。不使良工一点力。珂月长舒玉练明。照烁乾坤用无德。</p>
<p>师一日携拄杖行。次俗人问。手里是什么。师云。大不知时。云弟子罪过。师云。不打尔。因兹有歌。</p>
<p>一条楖栗手中拄。[翟*支]地撑天无价数。头尾回旋击电机。堪与诸方作规矩。报禅流猛提取。渡水登山且依怙。横担世界卧长空。指出乾坤明佛祖。打愚痴伏猛虎。直截根源分付与。教伊自在用纵横。量器方圆巧回互。罕逢知莫谩语。黄檗高亭大莽卤。德山临际尽铺舒。荷泽分明承六祖。后学流少砧杵。掌内擎持不能剖。韶阳偏得睦州心。保寿开堂越今古。示同袍指行路。肩上挑衣大辛苦。瓶钵都来些子多。千千万万担将去。如今举动总随身。不过茅刀自看取。</p>
<p>山僧歌</p>
<p>卓荦风姿。隺眉乌发。曾遍历于山云。亦广行于海畷。普见宗师。躬身参谒。或则请问投机。或即开锋提掇。或即大众以同途。或即独行而栖息。万年松上。高耸一枝。千圣林中。明悬孤月。蹉跎于宇宙之间。蹭蹬于湘江避拙。是以岩阿凝定。身心而自在。俱间雄峰。宴坐神静。而清虚总歇。或策杖而经行。或逢人而指诀。宝光影里。愿作明灯。玉轴函中。长为击发。软如绵硬似铁。一片真心常皎洁。纵横不碍往来风。运用岂更有时节。荡荡勿拘结。粥饭寻常茶又啜。寒即烘炉堂里安。热即青萝松下歇。任王侯从檀越。不怕严凝地冻裂。天晴万象不能遮。雨后拨云开日月。振威神凝霜雪。霹雳锋机如电掣。直言不见有纤毫。谁更将心夸巧拙。有人不会问如何。向道还同楔出楔。</p>
<p>寿山歌</p>
<p>寿岳南台。宝月长开隐一个。圆明大象显三句。炟爀崔嵬。烁电之机。愚迷罔措。或展拓而出没太虚。或收摄而针关难度。一淳道者。无鉴药于言诠。千学之徒。有机关于语路。或雷惊于宇宙。圣凡路绝。或指示于乾坤。群灵普入。有生有杀。无匿无私。丽水之真金不重。尘途之瓦砾非轻。如天普盖。似地普擎。孤穷之子归家。错判之徒共争。历历落落。捞捞捷捷。满满兮十方世界。荡荡兮六道空廓。实不思议。正宗难坠。祖祖相传。佛佛授记。阿呵呵莫瞌睡。歌颂既彰。分明道理。颂曰。烁电机已早迟。碧眼胡莫扬眉。大海龙小水龟。寿岳耸日月低。虎豹奔波走。师子吼全威。正宗长不朽。邪徒勿强为。是非都不管。真个法王儿。</p>
<p>法身歌</p>
<p>荡荡全躯。人天莫测。虽无念以无私。乃有恩而有力。展之不舒。收之不克。现千般异像于人天。化万类长悬于太极。震威灵无边刹土。岂碍星辰化群生。有识界中。宁亡轨则。不话无功。岂谈寂默。兴大悲而拔苦。有恩运大慈。而与乐无德。或擒或纵。只在临机。或用或施。互为光饰。用则遍满十方。施则不移晷刻。纵则放旷宽容。擒则毗耶杜默。实不思议。可行可止。只目前兮。巍巍莫睹。在纤尘兮。落落何视。有作有能。无心无意。上智闻兮。爽神下士见兮。眼翳塞之杜源。通之流水明白。只要心开。不管古今道理。一念不通有塞。瞥尔心开无滞。虽然毫发不收。曾与空王同志。直言普告人天。分明这个不是。复云那个是。</p>
<p>玩珠歌</p>
<p>晃晃圆珠表里明。长居尘世不彰形。触物用光光不尽。应缘照世世无生。常皎洁体无瑕。随机引接称僧家。贫苦之人常济拔。贤豪之类助英华。不居地不居天。毗卢藏里解方圆。有意搜求终不见。无心烛物照宁。偏衣中宝用无边。斯多曾献祖师前。璎珞亲传密多手。西干东土化人天。如今得不须悭。大悲展手施心宽。饶益解行方便慧。利他自利悉周圆。</p>
<p>性水歌</p>
<p>智水流通流不竭。湛然濯世异生灭。渡人济物解方圆。润洽良田众果结。养鱼龙清火狱。渴乏饥羸皆饱足。苦恼俱消水不浑。天上人间常滋沃。波浪停众流息。千壑澄源长皎碧。万象齐分总不妨。各各灵明俱济益。</p>
<p>方丈素壁歌</p>
<p>金园素质无瑕隙。不使良工一点力。表里从他照国明。免将巧手画为则。入此室心不挠。雪岳霜天常皎皎。玉镜苏灯昼夜辉。照出轮回生死道。</p>
<p>证道颂二十首</p>
<p>入圣超凡割爱亲。勿同愚慢纵贪嗔。六根永灭邪思漏。便得光明解脱身。</p>
<p>入圣超凡割爱亲。便从博地了烦尘。速除痴騃无明苦。即是圆通自在人。</p>
<p>入圣超凡割爱亲。无令容易度秋春。斩钉截铁勤精进。上味醍醐最是珍。</p>
<p>入圣超凡割爱亲。为求祖印揥心灯。六道八解三明彻。方得堪为应供人。</p>
<p>入圣超凡割爱亲。勿轻小罪拨无因。如今见有愚慵者。才作高人却下人。</p>
<p>入圣超凡割爱亲。灭除妄念绝烦尘。心同朗月添群象。万德庄严一行真。</p>
<p>入圣超凡割爱亲。直须坚猛莫因循。无令少乐侵名利。失却高贤德行人。</p>
<p>入圣超凡割爱亲。便同孤隺不同群。雪毛丹顶天然贵清唳翱翔一片云。</p>
<p>入圣超凡割爱亲。勤行精进莫教亏。专心供佛挑灯烛。献果焚香志勿疲。</p>
<p>入圣超凡割爱亲。志抛家国奉慈尊。巾瓶策励心无倦。愿事空王作子孙。</p>
<p>入圣超凡割爱亲。片云孤隺喜同邻。冰霜不变金刚性。此界他方作大人。</p>
<p>入圣超凡割爱亲。丹霄腾雾越星辰。依时造化兴云雨。洒润山河翠色新。</p>
<p>入圣超凡割爱亲。天然自性比浮云。腾空不碍高低路。正气融和迥出群。</p>
<p>入圣超凡割爱亲。移山竭海路通津。不辞接引劳心力。只恐人中罕遇人。</p>
<p>入圣超凡割爱亲。一言道合便同门。休将心识虚等觅。日月何曾属暗昏。</p>
<p>入圣超凡割爱亲。须知同类不同群。慈悲喜舍多饶益。不在功能不在文。</p>
<p>入圣超凡割爱亲。便将心意合天真。回光返照明今古。识得愚人是智人。</p>
<p>入圣超凡割爱亲。乾坤大地不妨身。虚空展缩无增减。一种为僧利济人。</p>
<p>入圣超凡割爱亲。无令魔子巨顽嚚。从今轻用金刚杵。击碎须弥作粉尘。</p>
<p>入圣超凡割爱亲。如龙腾雾布祥云。驱雷降雨滋苗稼。万物咸苏祝圣君。</p>
<p>拟寒山诗</p>
<p>雨落田中湿。风摇树上寒。时人廛肆去。山翁屋里眠。似醉人难识。如痴两鬓班。白颜猱叫处。惊出一双猿。好是住汾阳。犹连子夏冈。西河莲藕熟。南国果馨香。野客争先采。公侯待后尝。仲尼不游地。唯我独消详。红日上东方。霞舒一片光。皎然分万象。精洁涌潮冈。蝶舞丛花拆。莺啼烟柳茂。孰能知此意。令我忆南阳。余家路不遥。金界示金桥。香岭丛花拆。烟岚日上销。清凉千谷静。紫府万贤高。我笑寒山笑。丰干脚下劳。无德住西河。心间野兴多。太虚宽世界。海岳蹙江波。独坐思知己。声钟聚毳和。欲言言不尽。拍手笑呵呵。百福庄严相。从头那路长。云生空里尽。雨落满池塘。春鸟喃喃语。秋鸿役役忙。孰能知此意。独我化汾阳。方种巧升腾。须知一点真。古今研至理。明暗示余尘。虏塞风霜急。长空雨露频。天台山里客。却与我相邻。历劫何曾忘。长年只么间。蓼花芳浦岸。松韵响溪间。三岛云开静。五峰雨霁山。古今常不昧。金界碧霄看。寂寂虚间处。人疏到此来。透窗明月静。穿户日光开。鹤聚庭前树。莺啼宇后台。同心谁得意。举目望天台。全体是寒山。唯能向此眠。捉猿高岭上。放虎石溪边。花拆香风递。松分细雨穿。疏林竹径重。将谓是神仙。</p>
<p>唐六祖后门人立让大师为七祖</p>
<p>颂曰</p>
<p>一达磨大师</p>
<p>西天二十八。东土为第一。亲承迦叶宗。得法波罗蜜。六众已调伏。三化早周毕。震旦果芬芳。遍界金光出。</p>
<p>二可大师</p>
<p>断肱求法人。今古应难比。立雪至齐腰。屈身礼到地。愿开甘露门。广度群生类。不是小因缘。必成于大事。</p>
<p>三璨大师</p>
<p>世人见风狂。可公知大器。有罪乞师忏。师云无罪底。言下契真源。佛法僧无二。备弘智惠门。大阐曹溪志。</p>
<p>四信大师</p>
<p>随化处人问。往来俱不止。直望双峰山。顶空分一气。童子记牛头。融公受教至。法布满娑婆帝王躬自礼。</p>
<p>五忍大师</p>
<p>初生与世殊。量含于太虚。室女亲为母。见僧绝有天。宿住人皆赞他心美不如。巍巍容相异。千圣一真躯。</p>
<p>六能大师</p>
<p>混世人难测。权作采樵夫。访道寻知识。殷勤舍俗愚。亲得黄梅旨。疏看白玉书。负石舂糠志。酬恩行不孤。</p>
<p>七让大师</p>
<p>已得观音号。犹谈让子名。有危持梦救。无苦不辞轻。受谶应先圣。传灯付后经。随根兴普泽。蒙润即芽生。</p>
<p>叙六祖后传法正宗血脉颂</p>
<p>能师密印付观音。百丈亲传马祖心。黄檗大张临际喝。三圣大觉解参寻。兴化流津通汝海。宝应曾穷风穴深。首山一脉西河注。六七宗师四海钦。师子金毛牙爪备。颦呻震奋象穿林。群狐并踪狐踪绝。众类潜形类不侵。唯有五湖真大士。远方来凑竞投针。横筇挂锡挑灯手。不过茅刀岂得金。为报水云参道者。直须英俊勿沉吟。一般采药求真药。莫将荠苨作仁参。真印真得亲传轨则。千万人中一两人克。</p>
<p>又颂</p>
<p>鹅王鸟飞去。马头岭上住。天高盖不得。大家总上路。</p>
<p>六根圆明颂</p>
<p>眼色圆明色是心。色心无物更相侵。相侵只是心根动。动静圆明观世音。</p>
<p>耳声应响普圆音。十方洞彻古兼今。今古圆通观自在。迷悟须知一道心。</p>
<p>鼻香尘刹尽皆通。普应圆彰事理融。此界他方和合处。不论凡圣在其中。</p>
<p>舌味莲花相前有。甜苦辛酸应不久。分明了别是尘心。演说谈玄不在口。</p>
<p>身触圆真万行全。随机击发勿邪偏。普含法界元真净。只个圆通理事宽。</p>
<p>意法舒光一切空。总持园苑号吾宗。金色头陀亲付嘱。六相圆明一路通。</p>
<p>都释六根圆明短歌</p>
<p>眼耳鼻舌身兼意。六用皆同一法智。百千巧妙应机缘。物物俱圆离尘翳。眼色空耳声离。香味触法俱无滞。和融自在号圆通。这个圆通绝真伪。要分明须审细。六道神光常不闭。心随万境境唯心。心境元空总周备。重重帝网六门开。镜象圆真明一切。</p>
<p>六相颂</p>
<p>见是阿那律。分明无一物。大地及山河。演出波罗蜜。闻是跋难陀。声通总莫过。远近一齐了。更不念摩诃。香是殑伽女。慈悲心偏普。净秽尽能知。即此我人母。味是憍梵钵。甜苦寻常说。入口辨辛酸。恰似当天月。触是舜若多。善恶总能和。涂割无嗔喜。只个是弥陀。意是大迦叶。毗卢俱一法。幽室显然分。枝派千花叶。</p>
<p>辨邪正</p>
<p>垂带称提辨是非。要分缁素识尊卑。针筒鼻孔须拈出。若无巴鼻失宗机。</p>
<p>恐颟顸</p>
<p>一向高茅又不通。须明春夏及秋冬。水动波澄知是湿。达幻方能得性空。</p>
<p>巧辩不真须有志</p>
<p>巧口多聪号辩才。分明却与道相乖。若无断臂酬恩者。争肯西胡特地来。</p>
<p>得用全</p>
<p>作用威权理要分。勿教触事有情尘。看君驻意求玄旨。不是楞伽会上人。</p>
<p>拟将来</p>
<p>独脱将来已早迟。随言荐得更何为。直似江西逢马祖。也是汾阳第二机。</p>
<p>辨作家</p>
<p>汾阳寨下有作家。个个能提鳖鼻蛇。将头作尾能施展。本色衲僧萨普吒。</p>
<p>识机锋二颂</p>
<p>烁电之机不易当。将心学道转颠狂。直饶咬得当锋箭。也是乌龟水底藏。</p>
<p>疾焰过风用更难。扬眉瞬目隔千山。奔流度刃犹成滞。拟拟如何更得全。</p>
<p>句内明真</p>
<p>句里明人事最精。来机深辨审须听。礼拜进前分皂白。眼中早有焰光生。</p>
<p>显宗用</p>
<p>迅速超然物外机。莫教驻思有迟疑。喻似金刚携宝剑。拟将切玉早成泥。</p>
<p>赞师机</p>
<p>管阆宗师不易逢。电机耸峻疾如风。礼拜进前身定动。知君失却主人翁。</p>
<p>因僧毳衲有颂</p>
<p>抖擞头陀服。分明百衲衣。不从针线出。岂肯等闲披。万行方为首。千贤一路归。如今承事者。必定续能师。</p>
<p>南行述牧童歌(十五首)</p>
<p>我有牧童儿。常乐古书典。不将文笔抄。只么便舒展。未曾读一字。要文千万卷。应物不须亏。问答能只遣。</p>
<p>我有牧童儿。执杖驱牛转。不使蹈荒田。岂肯教驰践。泉水落岩崖。青松长石畔。牛饱取阴凉。余事谁能管。</p>
<p>我有牧童儿。骑牛入闹市。不把一文钱。买断乾坤地。种也不施工。收也无准备。当市垛皮鞭。蛰户一齐启。</p>
<p>我有牧童儿。长年百不作。日出向光明。天晴入岩谷。溪水洗牛头。懒草蔽牛脚。从他万象昏。我心长寥廓。</p>
<p>我有牧童儿。寻常一似痴。有言人不会。无心道自知。海岳指渊峻。乾坤广极低。人问承何力。空拳掌万机。</p>
<p>我有牧童儿。身心如铁石。不依诸佛言。不取世人则。吹笛上高山。把鞭牛上槭回。首笑呵呵。大地无人识。</p>
<p>我有牧童儿。[髟/般]鬟髽髻长。眉舒两卷经。手挈一条杖。指物作乾坤。演说成真相。孰能知此意。天上人间仰。</p>
<p>我有牧童儿。人天不奈何。忽将世界生。忽打乾坤破。颜貌只龆年。性宽心海大。却问古皇仙。谁人生得我。</p>
<p>我有牧童儿。千般呼唤有。行时海岳随。坐即乾坤守。回首枕须弥。抬身倚北斗。先贤不奈何。唯我独长久。</p>
<p>我有牧童儿。是非不到耳。纵横自在安。展缩无拘止。有意玩江山。无心求荣贵。长眠牛背上。真个无余事。</p>
<p>我有牧童儿。披莎戴箬笠。不能风雨侵。雾露和衣湿。春听百花荣。秋看千株泣。牧童只个心。非是不能入。</p>
<p>我有牧童儿。风姿爽古貌。心通廓太虚。性直量还奥毛端三界现。微尘六趣倒。伤嗟洗耳翁。却被牵牛笑。</p>
<p>我有牧童儿。不解一切法。左手提一鞭。右手携一榼。不见有同流。驱牛入石庵。须密遇弥迦。方能善对答。</p>
<p>我有牧童儿。不著于三昧。大地作绳床。青天为宝盖。参罗及万象。日月星辰界。鼓腹唱巴歌。横眠长自在。</p>
<p>我有牧童儿。丑陋无人识。肩上一皮鞭。腰间一管笛。往往笑寒山。时时歌拾得。闾氏问丰干。穿山透石壁。</p>
<p>纸扇</p>
<p>团团满月。应机击发。解取清凉。能去炎热。得用当时。云消雨歇。掌内乾坤。一齐通彻。</p>
<p>色空</p>
<p>色空明暗普门彰。万物无形对影光。法法化成真是幻。幻心不住界通方。心如空色是幻。空幻分明无改变。根尘物物尽光鲜。不说圣凡兼贵贱。遇正阳和风扇。水绿山青花烂漫。莺啼燕语话春分。令人总忆能公唤。</p>
<p>又曰</p>
<p>余今说色心。万象不相侵。直须言下荐。切忌句中寻。</p>
<p>四相</p>
<p>地广宽容负重轻。擎持海岳不曾倾。圣凡无不因兹力。春色方临百卉祯。</p>
<p>水涌高源性本清。澄流壅决顺方平。沃润良田通津济。沧波须作海潮声。</p>
<p>火性坚刚事莫穷。能成万物助神功。发来天地俱灰烬。上下东西一聚空。</p>
<p>风动无形不可彰。乾坤大地放毫光。鸣条拔树吹砂石。总说东君一道芳。</p>
<p>三教</p>
<p>夫子有真知。五常是要规。百王不能易。千载洽昌时。老子有丹诀。人间近可师。去华能守实。此外更无知。我佛有真眼。照尽世间疑。三千大千界。一念能总知。三教鼎三足。无令缺一物。推穷因果门。究竟不如佛。</p>
<p>钟</p>
<p>了童才击朗乾坤。溪契迷徒不悟门。示听盲聋兴大用。达人岂不爽精神。饮光曾杵通天信。吉利吒王息剑轮。随扣发机皆应召。普天无不总沾恩。</p>
<p>圆通</p>
<p>闻思修慧获圆通。果满三乘路不同。用即随机循业现。发生诸趣见真功。玉毫曾展三涂界。金色分辉万行中。烁迦罗眼千灯照。母陀罗手印虚空。</p>
<p>黑黧猫儿</p>
<p>黑黧猫儿作用全。牙爪纤长势力圆。毛头涌出真师子。眼放毫光照大千。无边宝藏能守护。有心虫鼠解摧残。分明上树安身法。未曾开口[外*男]甥前。</p>
<p>竹杖</p>
<p>一条青竹杖。操节无比样。心空里外通。身直圆成相。渡水作良明。登山堪倚仗。终须拨太虚。卓在高峰上。</p>
<p>悟道</p>
<p>一悟大乘空。万境自然通。圆融三界外。包含六趣中。失旨终无物。得用有神功。真个无心道。不是小人宗。</p>
<p>明道</p>
<p>皎洁分明不在勋。宝光明殿绝纤尘。波澄水动元知湿。岳耸云开皂白分。师子颦呻千兽伏。象王蹴蹈一池浑。帝钟日打那吒手。拶破乾坤独出伦。</p>
<p>文殊剑</p>
<p>我有文殊剑。光明昼夜舒。曾逼如来走。徒使比丘苏。天魔皆稽首。梵释尽呜呼。寻常安膝上。今古总横铺。</p>
<p>金刚王剑</p>
<p>金刚宝剑我常携。大振空堂日月辉。梵释天龙亲礼赞。威光触物尽当机。</p>
<p>行脚僧</p>
<p>五湖四海尽曾游。自在纵横不系舟。今日忽因屏上看。人人总持用机筹。</p>
<p>画剑二首</p>
<p>龙泉写出鬼神惊。倒岳倾湫宇宙清。四海八蛮皆贡国。垂衣披衮罢欃枪。</p>
<p>琅玕永息驻心疑。物物当机理不移。如人问我因谁力。报道能公第一枝。</p>
<p>秋夜</p>
<p>秋天静僧寂寞。夜更长心寥廓。谛思仁不识。审细何依托。不见有纤毫。应物随机作。人问是何宗。同道鸣金铎。</p>
<p>雪</p>
<p>满目似银山。心空世界宽。光明凝皎洁。何物更能宣。</p>
<p>因人施无角牛二首</p>
<p>人施无角牛。应瑞有来由。果熟诚难避。因圆业已周。仪相人皆讶。藏角不藏头。孙宾遇方朔。始可识张稠。</p>
<p>有头无角实堪嗟。百劫难逃这作家。凡圣不能明得尽。现前相貌有些些。</p>
<p>因人得线</p>
<p>妙手何曾挂一条。今晨蒙赠可知交。三乘五性犹花贯。烁电当机是毳袍。</p>
<p>岁旦二首</p>
<p>余今周甲子。孰可知生死。四大梦中沤。一身叶上水。浮云不久停。甘蔗岂长美。唯有一灵光。旷劫何曾坠。</p>
<p>余今六十一。白发相催出。幻质比浮云。空心同祖佛。春来不羡花秋。去岂嫌物。更与三十年。瞥然如电拂。</p>
<p>坐禅</p>
<p>闭户疏慵叟。为僧乐坐禅。一心无杂念。万行自通玄。月印秋江静。灯明草舍鲜。几人能到此。到此几能甄。</p>
<p>寄德山院主</p>
<p>西河水阔难逢信。善卷山深易隐贤。今日遇僧驰片幅。贵图记得个中玄。</p>
<p>庆法筵</p>
<p>一周甲子庆为僧。万事无心总不能。唯有五湖来请问。权开三径去冤憎。满头白发从他白。遍地冰霜任自冰。今古不移丝发许。逍遥物外乐腾腾。</p>
<p>杂言歌王观察</p>
<p>余见王观察。台星斗柄拔。雄雄宋作圭。凛凛汉为辖。奇兮崛兮王君烈。我今始识真贤哲。宽猛相须绵又铁。磊磊落落真英杰。鞫鞫鞫磕除妖孽。一千年圣遇文明。合志顺天孰能夺。</p>
<p>啐啄同时颂三首</p>
<p>物外无生体妙机。洞传今古弃亡思。分明句内超乾象。啐啄何曾不及时。</p>
<p>头头万象显灵机。句句微亡绝虑思。凡圣路殊同啐啄。直教点镝不遗时。</p>
<p>从前垂手接初机。正示繁言免妄思。今日捧诗来请益。聊伸啐啄报当时。</p>
<p>示众</p>
<p>春雨与春云。资生万物新。青苍山点点。碧绿草匀匀。雨霁长空静。云收一色真。报言修道者。何物更堪陈。</p>
<p>书怀</p>
<p>寄迹五湖外。萍蓬四海间。凤栖桐树稳。鹤憩古松闲。雨润香楼渍。莓苔怪石斑。吉祥天献草。方称老愚顽。</p>
<p>因读又玄集</p>
<p>因读又玄集。堪嗟错用心。不除三惑苦。总被四知侵。献宝亏家宝。求金失自金。几多迷路者。不解自推寻。</p>
<p>园头僧乞颂</p>
<p>茂殖园林主。寒喧切要知。地肥多白术。砂卤少青芝。下种宜春泽。收藏怕晚漓。却因花木盛。忆得草枯时。</p>
<p>三玄三要颂</p>
<p>第一玄。照用一时全。七星常灿烂。万里绝尘烟。</p>
<p>第二玄。钩锥利似尖。拟拟穿腮过。裂面倚双肩。</p>
<p>第三玄。妙用且方圆。随机明事理。万法体中全。</p>
<p>第一要。根境俱亡绝朕兆。山崩海竭洒飏尘。荡尽寒灰始为妙。</p>
<p>第二要。钩锥察辨呈巧妙。纵去夺来掣电机。透匣七星光晃耀。</p>
<p>第三要。不用垂钩不下钩。临机一曲楚歌声。闻了尽皆悉返照。</p>
<p>修禅总摄</p>
<p>安禅心寂静。不被世魔牵。入圣超凡境。人间出世间。</p>
<p>见性离文字</p>
<p>见性非言说。何干海藏文。举心明了义。不在广云云。</p>
<p>顿渐俱收</p>
<p>识心心是佛。不识即魔王。魔佛一心作。佛真魔即狂。</p>
<p>法界无差</p>
<p>庄严法界广精勤。刹刹尘尘见佛身。经卷尘中谁解出。法王真子可宣陈。</p>
<p>圆通顿了</p>
<p>万德圆通开佛眼。千光福相号金轮。庄严幻质同真际。妙觉无生赞道人。</p>
<p>直指本心</p>
<p>众生少信自心佛。不肯承当多受屈。妄想贪嗔烦恼缠。都缘为爱无明窟。</p>
<p>顿觉</p>
<p>顿悟心源开宝钵。应供人天离禅悦。百味酥陀最上珍。万两黄金也不说。</p>
<p>迷悟同源</p>
<p>迷疑千卷犹嫌少。悟了一言尚太多。迦叶亲传心印印。不从文字付头陀。</p>
<p>渐根三乘</p>
<p>三乘了义号真诠。接引初心出盖缠。远劫熏成无漏种。要明本性解方圆。</p>
<p>初心五性</p>
<p>五性修行道不同。人间天上是真踪。往来岂出轮回苦。堪愍垂慈六趣中。</p>
<p>错用心</p>
<p>近见修持苦节人。六时行道志精勤。心中妄想邪思觉。兜率西方觅世尊。</p>
<p>明道</p>
<p>汾阳道广勿遮栏。蹈著清凉路转宽。拾得寒山谁辨明。分明同步是丰干。</p>
<p>西河师子</p>
<p>西河师子九州闻。抖擞金毛众兽宾。哮吼一声天地静。五湖四海奉明君。</p>
<p>汾阳境</p>
<p>子夏峰高峻。西河水湛深。登山涉水客。步步见真心。</p>
<p>直示佛心</p>
<p>百川竞注归沧海。万法多名只一心。经有明文余又说。大悲菩萨号观音。</p>
<p>自书</p>
<p>每自勤三业。谁能笑七贤。然灯迦叶后。运智古皇前。不止无心地。宁居有想天。一轮明月静。万壑宝光妍。宴坐炉藏火。经行香续烟。古今同道者。频复往来篇。</p>
<p>自怀</p>
<p>自觉年来力已知。经行宴坐只慈悲。无明顿息休人我。妄解蠲除绝有疑。朽木既非无象质。荷花岂得作琉璃。从他日月般时序。都放身心一似痴。</p>
<p>学问</p>
<p>从前学问几能知。拾砾泥中辨宝稀。唯有隐伦高趣者。腾腾兀兀混时机。</p>
<p>学古</p>
<p>古者金声是正声。今人踪迹仿先行。莫教空笑争蜗角。直下今生要不生。</p>
<p>啮缺伤俊勇</p>
<p>聪明不得失人多。既得聪明理合和。德似颜回堪入室。来车去乘听谣歌。</p>
<p>十二时歌</p>
<p>鸡鸣丑百福。庄严莫自守。开门大施。济饥贫。英俊还须师子吼。</p>
<p>平旦寅颙颙。端坐自安神。四句百非都不著。四明照出道中人。</p>
<p>日出卯不用。思量作计校。人来远近少知音。不肯休心任烦恼。</p>
<p>食时辰钟鼓。分明唤主人。随方应供福人天。万德庄严是正因。</p>
<p>禺中已更莫。多求乐余事。三乘五性梦中尘。灵光直出如来智。</p>
<p>日南午直性。分明异今古。回光普照勿亲疏。不信依前受辛苦。</p>
<p>日昳未平等。舒光照天地。江海高山总不妨。这个分明智中智。</p>
<p>晡时串万别。千差识取真。一正百邪俱不起。十力圆通号世尊。</p>
<p>日没酉诸行。无常不长久。经行坐卧不生心。便是余家真道友。</p>
<p>黄昏戌寂静。安禅功已毕。了了通身六道光。错解还同漆中漆。</p>
<p>人定亥一念。不生无障碍。道合天机性宛然。妙旨玄通观自在。</p>
<p>夜半子大智。圆通无彼此。迷悟还如镜上尘。尘镜俱亡更何事。</p>
<p>劝世</p>
<p>近见人多说是非。不能缄口道相依。言他短处君还短。长短谁人自得知。</p>
<p>圣凡邪正自须知。莫管他人是与非。今古几能穷妙尽。妄随尘境走如痴。</p>
<p>争人竞我几时休。不觉春光已变秋。叶落雁归霜渐冷。布衣草屦更何求。</p>
<p>汾阳无德禅师歌颂卷下(终)</p>
<p>禅师语录旧版在汾州岁久多脱落南方亦少见者今劝众缘重镂版以广流通</p>
<p>建中靖国元年正月初五日比丘　守中题</p>
<p>洪州开禅宗文字陈政　印行</p>
<p>庐山圆通崇胜禅院住持传法比丘圆玑校勘</p></div>
</div>
</body></html>