<!DOCTYPE html>
<html lang="zh-cn"><head><meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge">
<meta name="viewport" content="width=device-width, initial-scale=1, maximum-scale=1, user-scalable=no">
<title>汾阳无德禅师颂古代别卷中</title>
<meta name="keywords" content="汾阳无德禅师颂古代别卷中,汾阳无德禅师语录,楚圆">
<meta name="description" content="门人住石霜山慈明大师楚圆集
二祖问达磨。请师安心。磨云。将心来与汝安。祖云。觅心了不可得。磨云。与汝安心竟。九年面壁待当机。立雪齐腰未展眉。恭敬愿安心地法。觅心无得始无疑。
六祖问让和尚。甚么处来嵩山安和尚处来。祖云。甚么物恁么来说似一物即不堪。祖云。还假修">
<meta http-equiv="Cache-Control" content="no-siteapp">
<meta http-equiv="Cache-Control" content="no-transform">
<link rel="stylesheet" type="text/css" href="./files/bootstrap.min.css">
<link rel="stylesheet" type="text/css" href="./files/read.css">
</head>
<body>
<div class="row">
<div class="col-md-12">
<h1>汾阳无德禅师颂古代别卷中</h1>
</div><div id="content" class="panel-body">
<p>门人住石霜山慈明大师楚圆集</p>
<p>二祖问达磨。请师安心。磨云。将心来与汝安。祖云。觅心了不可得。磨云。与汝安心竟。九年面壁待当机。立雪齐腰未展眉。恭敬愿安心地法。觅心无得始无疑。</p>
<p>六祖问让和尚。甚么处来嵩山安和尚处来。祖云。甚么物恁么来说似一物即不堪。祖云。还假修证也无。修证即不无。污染即不得。祖云。只此不污染。是诸佛之护念。汝善护持。因师顾问自何来。报道嵩山意不回。修证即无不污染。拨云见日便心开。</p>
<p>马祖住庵时常坐禅。让和尚将砖于庵前磨。祖云。磨砖作什么。让云作镜。祖云。磨砖岂得成镜。让云。磨砖既不成镜。坐禅岂得成佛。云如何即是。让云。譬如驾车。牛若不行。打车即是。打牛即是。磨砖作镜慕同音。来问分明示本心。才唤耕人回面指。犁牛触破古皇金。</p>
<p>百丈再参马祖。祖以手指绳床角拂子。丈云。即此用离此用。祖云。尔他后开两片皮。将何为人。丈取拂子竖起。祖云。即此用离此用。丈挂拂子于旧处。祖便喝。丈因此大悟。直得三日耳聋。每因无事侍师前。师指绳床角上悬。举放却归本位立。分明一喝至今传。</p>
<p>长庆问灵云。如何是佛法大意。云云。驴使未去。马使到来。灵云因问出家才。驴使前行马使来。长庆不明真实地。句中认影影难开。余今报尔诸禅侣。九衢杲日照香街。</p>
<p>僧问云门。如何是透法身句。门云。北斗里藏身。藏身北斗最分明。只为人多见不精。巧妙妄陈心意解。却如平地作深坑。昏灯日昼何曾易。青竹黄花满地生。</p>
<p>沩山示众云。老僧迁化后。去山下檀越家。作一头水牯牛。于左胁上。书一行字云。沩山僧某甲。若唤作沩山僧。又是水牯牛。若唤作水牯牛。又是沩山僧。当恁么时。唤作什么。古德垂慈力未酬。才闻异相便争牛。声前句后明玄旨。失却沩山见不周。且与同袍通一线。芦花雪覆菊当秋。</p>
<p>麻谷持锡到章敬。绕禅床三匝。振锡而立。敬云是是。又到南泉亦如是。泉云。不是不是。章敬道是。和尚为什么道不是。泉云。章敬即是是。汝不是此是。风力所转终成败坏。</p>
<p>章敬南泉路似殊。明明道理话亲疏。多人不用磨金镜。汉自汉兮胡自胡。指月迷津迷自指。示君持锡却如无。</p>
<p>马祖上堂众方集。百丈出卷簟。祖便下座。百丈当初侍马师。对师卷簟更无私。人天不测为奇特。恰是攒鸦捉凤儿。上士瞥然全体现。太阳出照岳峰低。</p>
<p>无著吃茶。文殊托起玻璃盏。问无著。南方还有这个么。著云无。殊云将什么吃茶。著无语。文殊大士托玻璃。遂问南方有个奇。无著忽言无这个。误他多少老阇黎。至今犹未知端的。抬手拈茶不用疑。</p>
<p>秘魔严和尚。凡见僧来。提起杈云。什么魔魅教尔出家。什么魔魅教尔行脚。道得也杈下死。道不得也杈下死。速道速道。秘魔岩下坐擎杈来者教伊识本家。苦切为君俱不荐。失却真杈捉妄杈。</p>
<p>僧问大随。劫火洞然。大千俱坏。未审这个坏不坏。随云坏。云恁么则随他去也。随云随他去。懒安的子大随师。人问随他师亦随。返顾不能休驻意。更生异见却狐疑。汾阳与汝开天路。万别千差一道归。</p>
<p>石巩常张弓架箭。凡见僧来云看箭。三平才见便擘开胸。巩云。三十年一张弓两只箭。只射得半个圣人。便拗折。张弓架箭唤君回。不省宗师特意来。个个尽随迷醉走。句中认影影难开。三平犹未全提得。霹雳雷声遍九垓。</p>
<p>无业禅师。凡有请问。皆云莫妄想。汾州老作坐安眠。问者千般及万般。一正百邪皆罔措。报伊莫妄直归源。三乘五性空华梦。一王临诏恰如闲。</p>
<p>僧问木平。如何是祖师西来意。平云。石羊头子向东看。木平高道最难过。人问西来意若何。石羊头子向东望。月明才上遍山坡。直言不用多疑虑。海澄浪息现森罗。</p>
<p>玄沙示众云。亡僧面前。正是触目菩提。就中至直是玄沙。触目全真语不赊。亡者面前亲正验。更无遍党绝周遮。丛林浩浩争唇吻。恰似虚空捉幻花。</p>
<p>鲁祖凡见僧来便面壁。人来面壁坐颙颙。不话多般说异同。亲切不教心外觅。免将明暗諕盲聋。秋霜博地生寒暑。鲁祖垂慈不用功僧问云居。截水停轮时如何。居云。磨不转。云居有语机关绝。不转令君返照看。截[金*戠]闭关停妄解。百花俱发一花园。开花结果从何有。因地抽条长碧天。</p>
<p>药山手中书佛字。问道吾。是什么字。吾云佛字。山云。这多口阿师。道吾忽尔见先师。问字开拳显妙机。对佛是真真是佛。药山为破句中疑。狂风才起香林动。正是波中拾砾时。</p>
<p>钦山问德山。天皇也恁么道。龙潭也恁么道。未审德山作么生道。山云。汝试举天皇龙潭底看。钦山拟议。德山便打。老倒忘机大作家。古今皆赏绝纤瑕。天皇一脉龙潭现。涌出灵源万路差。切嘱钦山犹定动。得无言说至今夸。</p>
<p>赵州见僧到便问。曾到此间么。云不曾到。州云。吃茶去。或云曾到。州亦云。吃茶去。院主问。不曾到吃茶去。到来为甚也吃茶去。州召院主。主应诺。州云。吃茶去。赵州有语吃茶去。天下胡僧总到来。不是石桥元底滑。唤他多少衲僧回。</p>
<p>僧问宝应念和尚。如何是祖师西来意。念云。风吹日炙。日炙风吹不计年。行人尘路辨应难。拟心已早深三尺。更教谁问个中玄。</p>
<p>灵云见桃花悟道。有颂。三十年来寻剑客。几回叶落又抽枝。自从一见桃花后。直至如今更不疑。举似玄沙。沙云。谛当甚谛当。敢保老兄未彻在。昔日灵云自有知。桃花已落布华夷。寰中拔剑当锋者。未彻横身斩万机。</p>
<p>俱胝和尚。凡有请问只竖一指。天龙一指悟俱胝。当下无私物匪齐。万互千差宁别说。直教今古勿针锥。</p>
<p>沩山令僧。驰书并镜。至仰山。山接得提起云。若道是沩山镜。又在仰山手里。若道仰山镜。又是沩山寄来。还有人定当得么。众无语遂扑破却。向僧使云到和尚处。但恁么举似。仰山接得沩山镜。告众拈来行正令。懵懂禅流眼不开。仰山直下蓦头钉。</p>
<p>龙潭在俗时。常供饼十枚上天皇。皇食已每留一饼。与之曰。惠汝以荫子孙。师忽讶之问曰。饼是某甲将来。何以返云惠汝。皇曰。是汝持来复汝何咎。师因悟遂投出家。将去将来事不差。龙潭故问勿交加。后徒多少争唇吻。春鸟喃喃骂落花。</p>
<p>马祖与百丈行。次见野鸭飞过。祖曰。是什么。丈云。野鸭子。祖曰。甚么处去。丈曰。飞过去也。祖遂扭百丈鼻头。丈作忍痛声。祖曰。何曾飞去。野鸭飞空却问僧。要传祖印付心灯。应机虽对无移动。才扭纲宗道可增。</p>
<p>裴相国托一尊佛。向黄檗前胡跪云。请师安名。檗召裴休。休应喏。檗云。与汝安名竟。裴遂礼拜。师前跪托请安名。蓦地当锋唤一声。不是裴公谁敢应。直教聋瞽也闻听。</p>
<p>大禅佛。一夜于僧堂内叫云。我悟也我悟也。僧问。尔悟个什么。大禅云。师姑元来是女人作。悟来不在苦多端。了解都由瞥尔间。定道师姑女人作。痴人积雪作银山。</p>
<p>普化吃生菜。临际云。普化大似一头驴。化便拓地作驴鸣。济云。直岁与他。细抹草料。著化云少室人不识金陵又再来。临际一只眼。到处为人开。</p>
<p>老倒分明两路差。箭锋相柱勿喎斜。龙蛇混杂人难辨。白日长空下雪花。</p>
<p>保寿开堂三圣推出一僧。寿便打。圣云。尔恁么为人。瞎却镇州一城人眼去在。寿掷下拄杖归方丈。三圣担他保寿枪。推僧出众拟商量。塞外将军行正令。直得盲人满大唐。</p>
<p>普化见马步使喝街声。化当街举手云。滕行者相扑一交来。官人吽云。侮弄人。遂唤当直檐上打五棒。化云。这田舍儿。似即似。是即不是。官人云。说甚是不是。打得尔便休。混俗和光用最难。相逢正是两风颠。虽然大化无方所。俗官且不是僧官。</p>
<p>僧问法眼。慧超咨和尚。如何是佛。眼云。汝是慧超。问答从头理不亏。莫同巧妙骋锋机。真金若不炉中锻。争不将金唤作泥。</p>
<p>香严初开堂。沩山令僧送书并拄杖。严接得便哭。僧问。和尚哭什么。严云。不是哭只为春行秋令。拄杖将来便彻心。泪流不觉思沉吟。春行秋令人惊怪。绝后光前越古今。</p>
<p>僧问永兴安和尚。如何是祖师西来意。师云。壁上画枯松。蜂来竞采蕊。发志忘疲效上机。便伸请益欲除疑。宗师正示空花树。免教土上更加泥。</p>
<p>韩愈侍郎问大颠。和尚春秋多少。颠提起数珠云。会么。侍云不会。颠云。昼夜一百八。明日复来。门首见首座遂问。和尚道。昼夜一百八。意旨如何。首座叩齿三下。侍郎至方丈复问。昼夜一百八意。旨如何。大颠叩齿三下。侍云。元来佛法不别。颠云。侍郎见何道理。侍云。适来问首座。亦恁么只对。颠请首座问。适来恁么祗对侍郎是否。座云是。颠乃打趁出院。解展机锋是大颠。明知不为小因缘。一般叩齿丛林异。出院韩公始得闲。</p>
<p>文殊问无著。南方如何住持。著云。末法比丘。少奉戒律。云多少众。著云。或三百或五百。无著却问。此间如何住持。殊云。凡圣同居。龙蛇混杂。云多少众。殊云。前三三后三三。至晚求宿。殊云。大德有执心在。某甲无执心。云还曾受戒否。云受戒久矣。云既无执心。何用受戒。著无语。童子送出。至门遂问。适来大圣道。前三三后三三。是多少。童子召大德。著回首。童子云。是多少。又问。此是什么寺额。童子指金刚背后。无著回首。化寺乃隐。顾问南方住若何。对云三五众非多。吉祥自述龙蛇混。三三之说告和和。无著未明重话会。均提谓指不仙陀。金刚背后看名字。满目荒山不奈何。</p>
<p>女人哭入法堂。百丈问作什么。云父母俱丧。请师拣日。丈云。明日一时埋却。百丈山头坐不遥。女人山下哭嗥啕。一时埋向清凉地。至孝方能今古超。</p>
<p>西国有声明三藏。至闽王请玄沙。验看玄沙背处。以铜筋敲铁火炉。问是什么声。藏云。铜铁声。师云。大王莫受外国人谩。师问同人声色心。报言铜铁响高音。世间学博虽明了。争奈将金不识金。</p>
<p>闽王封柑橘各一颗。令使送上雪峰。问云。既是一般。颜色为甚。名字不同。雪峰遂封。回复驰问玄沙。沙将一张纸盖却。柑橘闽王亲手封。将来直问击胡风。长人入水分明在。更问玄沙又不通。汾阳为汝开天路。宝方金界碧霄空。</p>
<p>僧问地藏。以字不成。八字不是。未审是什么字。藏云。看取下头注脚。以八不成只目前。经中未识注中看。垂慈不为多知解。切要参玄达本源。</p>
<p>僧问德山。如何是露地白牛。云叱叱。云饮啖何物。山云吃吃。白牛露地勿遮栏。在处横眠在处闲。水草恣情甘美足。醍醐纯出润良田。</p>
<p>耽源辞忠国师问。某甲到南方。人问极则事。向他道什么。国师云。幸自可怜生刚。要个护身符子作么。护身符子最通灵。国师起坐总将行。耽源得用南方去。为说令人睡眼惺。</p>
<p>僧问镜清。祖歌如何唱。清云。抛送醉人酒。云恁么则辜负和尚。清云。猛虎不吃伏肉。对众横身问祖歌。师云抛送醉和和。犹言未肯刚瞠眼。伏肉无缘更吃多。</p>
<p>南泉两堂争猫儿。泉见遂提起云。道得即不斩。众无对。泉便斩却后。举问赵州。州脱草鞋。于头上戴出。泉云。子若在却救得猫儿。两堂上座未开盲。猫儿各有我须争。一刀两段南泉手。草鞋留著后人行。</p>
<p>台山路上有一婆子。凡有僧问。台山路向什么处去。婆云。蓦直去。僧才行。婆云。好个阿师。又恁么去也。赵州闻云。我与尔勘破这婆子。遂往问婆亦如是。州回举似大众云。勘破婆子了也。台山路上老婆禅。南北东西万万千。赵州勘破人难会。南北草鞋彻底穿。</p>
<p>洞山勘泰上座云。有一物黑。洞洞上拄天下拄地。常在动用中。动用中收不得。过在什么处。泰云。过在动用中。山便喝出。同人直示问同袍。举过分明验的毛。说理妄陈狂浪动。幻花糊眼不能苏。</p>
<p>三圣问雪峰。透网金麟。以何为食。峰云。待汝出网来。即向汝道。圣云。一千五百人。善知识话头。也不识。峰云。老僧住持事繁。透网之鱼不识钩。贪游浪水认浮头。高滩坐钓垂慈者。回桌收纶却上舟。</p>
<p>僧问岩头。古帆不挂时如何。岩云。小鱼吞大鱼。古帆不挂更何疑。学问依前又是迷。大小二鱼俱一海。争奈钩头饵不齐。</p>
<p>修山主悟空法眼。行脚到地藏。向火举话。次地藏入来乃问。山河大地。与上座自己。是同是别。修云不别。藏竖起两指出去(云云)。入院高茅总不疑。都缘未达祖师机。妄空学问争长短。虚记闲词一肚皮。大地山河君可别。报云不别恰如痴。当人被息狂迷者。见成举指不杨岐。</p>
<p>僧问思和尚。如何是佛法大意。思云。庐陵米作么价。出家学道未心开。请问宗乘大意来。却问庐陵米几价。当时心境一齐灰。</p>
<p>僧问赵州。承闻和尚。亲见南泉是否。州云。镇州出大萝卜头。因问当初得法缘。不言东土及西天。镇州有菜名萝卜。济却饥疮几万千。僧问赵州。如何是祖师西来意。州云。庭前柏树子。云和尚莫将境示人。云我不将境示汝。云如何是祖师西来意。云庭前柏树子。庭前柏树地中生。不假犁牛岭上耕。正示西来千种路。郁密稠林是眼睛。</p>
<p>僧问洞山。如何是祖师西来意。山云。待洞水逆流。即向汝道。龙牙未息狂心地。遍问诸师不肯休。先达愍他亲志切。直言洞水逆须流。</p>
<p>临济两堂首座相见。齐下喝。僧问临济。还有宾主也无。济云。宾主历然。两堂上座总作家。其中道理有分拏。宾主历然明似镜。宗师为点眼中花。</p>
<p>闽王令使。送交床与雪峰。僧问和尚。受大王如此供养。将何答报。峰以两手托地云。轻打我轻打我。因问如何报主恩。举毕全收坐要津。船头若有风浪动。满目流沙不见人。</p>
<p>打地和尚。凡见僧来。打地一下。紫府山前真正士。主丈常擎在手中。南北问津无限众。唯将打地报盲聋。</p>
<p>甘贽行者。往南泉设粥云。请和尚念诵。泉自打槌云。请大众为猩奴白牯。念摩诃般若波罗蜜。贽礼拜便出去。泉后问典座。行者在么。云去也。泉遂打破粥锅。一般设粥古今稀。十利功圆果不低。锅镬尽穿无煮粒。丛林远近总应知。</p>
<p>中邑才见僧。拍手鼓唇云。呜[口*耶]呜[口*耶]仰山到。从东过西立。邑云。子甚处得此三昧。云某甲从曹溪脱印学得来。邑云。如是山却问和尚。甚处得此三昧。邑云。我从章敬处得来。鼓唇拍手口呜[口*耶]。直引人来辨正邪。千万往回都不荐。仰山才见便同家。</p>
<p>鸟窠和尚。侍者辞去问。什么处去者。云诸方学佛法去。窠云。若是佛法。我者里也。有些子云。如何是和尚佛法。窠拈布毛一吹。侍者悟去。侍者初心慕圣缘。辞师欲去学参禅。鸟窠知是根机熟。吹毛当下得心安。</p>
<p>崔禅上堂云。出来打出来打。僧出云崔禅聻。师掷下主丈。便归方丈。大展家风示众人。垂钩入海钓金鳞。游鱼弄水腾波浪。船桌俱抛出大津。</p>
<p>长庆保福游山。次福云。秖这里便是妙峰顶也无。庆云。是即是可惜许。因上高岩到顶头。僧人致问已圆周。是即便是可惜许。只恐同音别处游。</p>
<p>僧问长沙。本来人还成佛否。沙云。大唐天子。不可割茅刈草去也。岑公出袖播鸿机。问佛人多作佛稀。王主割茅亲下手。不能土上更加泥。</p>
<p>曹山闻钟云。阿邪阿邪。僧云。和尚作什么。山云。打著吾心。闻钟便道打余心。语浅分明理事深。楞严会上圆通者。正法明王观世音。</p>
<p>睦州唤僧。大德僧回首。州云。担板汉。垂慈只要总通灵。不是宗师妄自生。担板直教须放下。免伊虚度百千生。</p>
<p>西禅到保寿云。甚处来。云西山来。寿云。还见胡孙么。云见。寿云。作得个甚伎俩。云见。某甲一个。伎俩也做不得。寿便打。旧人相见话中心。诘问西山路浅深。对众直言呈伎俩。洪炉锻炼要真金。</p>
<p>报恩令侍者取西桥水。灌东面莲盆。侍者灌了。恩云。灌何处者。云东面莲盆。恩却问傍僧。是真实是虚妄。西边取水灌东边。侍者亲行往又还。汲使更无心外法。却问傍僧恐不圆。</p>
<p>僧问岩头。尘中如何辨主。嵓云。铜砂罗里满盛油。尘中辨主最难明。千万人中少一惺。铜砂罗油今古净。与君拔却眼中钉。</p>
<p>僧问石头。如何是解脱。师云。谁缚汝。云无人缚。师云。无人缚汝。即是解脱。何用更求解脱。未息狐疑问上流。如何解脱得心休。承君解缚从谁起。直说无生是石头。</p>
<p>僧问赵州。牛头未见四祖时如何。州云。饱柴饱水。云见后如何。云饱柴饱水。古人抱志坐牛头。信师示话示无休。饱柴饱水心安静。真正无私是赵州。</p>
<p>曹山问僧。甚处来。云扫地来。云佛前扫佛后扫。云前后一时扫。山云。与老僧过袈裟来。量器方圆识得伊。问君扫地示慈悲。前后一时俱扫却。也是拈他第二机。</p>
<p>鼓山问僧。如何是不跨石门句。僧无语。不跨石门入理深。学人不用更沉吟。晏公正坐鼓山上。大海无波浪不侵。</p>
<p>玄沙示众云。诸方老宿尽道。接物利生。忽遇三种病人来。作么生接。患盲者拈槌竖拂。他又不见。患聋者语言三昧。他又不闻。患哑者教伊说。又说不得。且作么生接。若接不得。佛法无灵验。权生聋瞽哑[病-丙+(君/巾)]麻。要显吾宗验作家。金刚截铁如泥碎。透金才动失玄沙。</p>
<p>廓侍者问德山。从上诸圣向甚处去。山云。作么作么。廓云。官家敕点飞龙马。跛鳖出头来作么。山休去。明日浴。次山将木杓。打廓一下云。昨日公案作么生。廓云。这老汉今日方始瞥地。跛鳖飞龙骑。形殊理不殊。欲明二大士。棒下识真珠。</p>
<p>药山看经。次僧问。和尚寻常。不许人看经。为什么却自看。山云。我只要遮眼。云某甲学和尚得么。山云。汝若看牛皮也须穿。彻底更何疑。觑穿会者稀。叮咛犹付嘱。句句是玄机。</p>
<p>外道问佛。不问有言。不问无言。世尊良久。外道赞叹云。世尊大慈大悲。开我迷云。令我得入。外道去。阿难问佛。外道有何所证。赞叹而去。世尊云。如世良马见鞭影而行。鞭影分明指似君。多闻瞥地爽精神。汾阳报汝诸禅侣。信手拈来莫厌尘。</p>
<p>药山谓云岩云。与我唤沙弥来。岩曰。唤他作什么。云我有个折脚铛子。要伊提上提下。云恁么则共和尚。出一只手。道人相见唤沙弥。来往须勤勿得迟。折脚铛子常拈掇。各携一耳臂交加。</p>
<p>药山示众云。智不到处切忌道著道著即头角生道吾便出去。云岩问药山。智师兄为什么。不秖对和尚。山曰。却是智头陀会尔去。问取他却来。问智师兄。适来为什么。不只对和尚。云我今日头痛。尔去。问取和尚。岩迁化后。吾云。云岩不知有悔。不当时向伊道。虽然如是。要且不违药山之子。言诠不到是同袍。拂袖归坐众手掏。砂砾真金元底别。不须疑虑更忉忉。</p>
<p>归宗锄草。见一条蛇便斩却。僧问。久向归宗到来。只是个粗行沙门。宗云。是尔粗我粗。后雪峰问德山。古人斩蛇意旨如何。山便打。峰便走。山召云。布纳布纳。峰回首。山云。他后悟去。方知老汉彻底老婆心。庐岳宗师接上机。斩蛇特地施慈悲。高茅座主惊忙怕。却道粗心错是非。</p>
<p>药山问僧。年多少。云七十二。云是年七十二么。僧云是。山便打。有僧驰此语。问曹山。此意如何。曹山云。前箭犹是可。后箭射人深。僧云。如何免棒。曹山云。王敕既行。诸侯避道。垂慈接引问年多。应答随时未许他。再审始明端的处。令行霹雳不仙陀。</p>
<p>僧辞赵州问。甚么处去。僧云。闽中去。州云。彼中军马隘闹。直须回避。僧云。向什么处。回避始得。州云。恰好。僧去闽中路不遥。报言军马王嘈嘈。问师回避居何处。恰好安眠日正高。</p>
<p>雪峰负一束藤。路逢一僧。便抛下。僧拟取。峰便蹈倒归。举似长生。乃云。我今日蹈者僧甚快。生云。和尚替这僧。入涅槃堂始得。峰休去。雪峰抛束示傍僧。僧取遭师脚一登。懵懂不灵知恰好。长生却解揥笼灯。</p>
<p>三圣令秀上座问长沙。南泉迁化。向什么处去。沙云。石头作沙弥时。参见六祖。秀云。不问石头参见六祖。南泉迁化。向什么处去。沙云。教伊寻思去。秀云。和尚虽有千尺寒松。且无抽条石笋。沙不对。秀云。谢师答话。沙亦不对。秀举似三圣。圣云。若实恁么。犹胜临济七步。虽然如此。待我更验看。至明日。三圣问。承闻和尚昨日。答南泉迁化话。可谓光前绝后。今古罕闻。长沙亦不对。圣云。从来疑著这汉。三圣令僧问同人。长沙轻轻为指陈。多少毳流言下觅。从来疑著走如尘。</p>
<p>药山打鼓。高沙弥捧钵。作舞入堂。山便抛下鼓槌云。是第几和。沙弥云。第二和。作么生是第一和。沙弥就桶内。盛一杓饭便去。一般打鼓并作舞。与尔诸家事不同。历历正声霄汉外。且非数目落寰中。</p>
<p>僧问石霜。咫尺之间为什么。不睹师颜。霜云。我道遍界不曾藏。僧复问雪峰。遍界不曾藏。意旨如何。峰云。什么处不是石霜。后玄沙云。雪峰老子。蹉过石霜。千疑万虑扣禅关。遍界非藏岂小言。象骨玄沙犹定动。误他游子失归源。高贤不用随声色。地久天长目对门。</p>
<p>法眼问修山主。毫厘有差。天地悬隔。兄作么生会。修云。毫厘有差。天地悬隔。眼云。恁么会又争得。修云。和尚意作么生。眼云。毫厘有差。天地悬隔。修便礼拜宗师故故问同人。一击毫厘两路分。再审便能明的旨。自然青白不从闻。</p>
<p>白兆举紫胡有犬。上取人头。中取人心。下取人腰。僧问如何是白兆犬。师云。不作声。僧便喝。师便打云。向道不作声。白兆有犬不作声。学人一喝众皆惊。宗师纵夺能舒展。直教睡眼一齐明。</p>
<p>僧问南泉。和尚百年后。向什么处去。泉云。向山下檀越家。作一头水牯牛去。云某甲随和尚去得也无。泉云。尔若来。衔取一枝草来。类中难辨要分明。戴角披毛卒未惺。衔取草来方定动。头头物物现真灵。</p>
<p>永嘉到六祖。绕绳床振锡而立。祖云。夫沙门。具三千威仪八万细行。大德从何方而来。生大我慢。师云。生死事大。无常迅速。祖云。何不体取无生。了取无速。师云。体即无生。达本无速。祖云。汝甚得无生意耶。师云。无生岂有意。祖云。既无意谁为分别。师云。分别亦非意。祖云。如是如是。圆悟真心作本心。无人证据思沉吟。崛多击发缘当熟。一见能师便得金。</p>
<p>南泉问僧。甚处来。云神山打罗来。泉云。手打脚打。僧无语。泉云。尔问我与尔道。僧云。手打脚打。泉云。向后遇明眼人。举似后法眼问僧。神山打罗话。尔作么生会。僧便拜。眼云。我擗脊棒。尔作么生。僧云。若不打何处讨崇寿。眼云。别处即得这里不得。法眼当初似一明。打罗道理甚叮咛。恰如饥国逢王膳。未食疑心却欲争。</p>
<p>良遂座主。初参麻谷。谷见来便去锄草。良遂到谷都不顾。便归方丈。闭却门。良遂三日后去。参才扣门。谷云阿谁。云和尚莫谩良遂。若不来礼拜和尚。泪被经论赚过一生。谷乃开门相见。迸顺之机不易当。大根良遂解思量。若非久积同风事。争肯回头信法王。</p>
<p>雪峰示众云。望州亭与尔相见了也。乌石岭与尔相见了也。僧堂前与尔相见了也。保福问鹅湖。僧堂前且置。望州亭乌石岭甚么处相见。鹅湖[跳-兆+聚]步归方丈。保福便入僧堂。望州乌石与堂前。相见相知几万千。唯有鹅湖并保福。此时相见解推迁。</p>
<p>雪峰到浦泉辞去。入簥里坐。泉云。这个四人舁。那个几人舁。峰从簥内涌起身云。道什么。泉再问。峰云。行行是伊不识。涌泉故故问舁僧。四一分明说似君。再问早逾千万里。行行要得识慈身。</p>
<p>沩山与仰山行。次鸦衘一红柿落。仰山捧上沩山。沩云。甚处得来。仰云。是和尚道德所感。沩云子也不得空。然遂分一半。鸦衘柿子落师前。献问何来事皎然。各分一半甜似蜜。如今不会更何年。</p>
<p>沩山与仰山摘茶。次沩云。终日只闻子声。不见子形。仰山撼茶树。沩云。子只得其用。不得其体。云某甲只恁么和尚作么生。源山良久。仰云。和尚只得其体。不得其用。沩云。放子三十棒。摘茶更莫别思量。处处分明是道场。体用共推真应物。禅流顿觉雨前香。</p>
<p>南泉麻谷归宗同去。礼拜忠国师。泉于地上。画一圆相。云道得即去。归宗于圆相中坐。麻谷便作女人拜。泉云。恁么则不去也。宗云。是什么心行。国师欲见义多般。圆相端居拜请看。不去同音闻便解。久经行阵夺旗幡。</p>
<p>玄沙令僧持书上雪峰。峰开见是白纸。遂呈示大众云。会么。众无语。峰云。不见道君子。千里同风僧。回举似玄沙。沙云。山头老汉蹉过也不知。故遣驰书达远信。不于文字示家风。回来却报玄沙语。蹉过分明理更封。</p>
<p>百丈问云居。承闻沩山近来。作水牯牛去也。云居云。是却问百丈。沩山水牯牛话作么生会。丈云。彼此老大。云居因问古人牛。宾主天然互换酬。彼此老年真可信。类中拈出一毛头。</p>
<p>李翱尚书问药山。如何是道。山以手指天云。会么。李云。不会。师云。云在青天。水在瓶翱。乃述一偈上师。练得身形似隺形。千株松下两函经。我来问道无余说。云在青天水在瓶。云在青天水在瓶。恐君妄解诈惺惺。□□□□□魂听。如实通神现姓名。</p>
<p>香岩垂语云。如人上树。口衔树枝。手不攀枝。脚不蹈树。枝下有人。问西来意。不对则违他所问。若对又丧身失命。当恁时作么生即是。香岩衔树示多人。要引同袍达本真。拟拟却从言下取。丧身失命数如尘。汾阳为尔开迷路。云散长天日月新。</p>
<p>都颂</p>
<p>先贤一百则。天下录来传。难知与易会。汾阳颂皎然。空花结空果。非后亦非先。普告诸开士。同明第一玄。</p>
<p>师注首山念禅师颂</p>
<p>咄哉拙郎君(素洁条然)巧妙无相识(运机非面目)</p>
<p>打破凤林关(荡尽玲珑性)著靴水上立(尘泥自异)</p>
<p>咄哉巧女儿(妙智理圆容)攒梭不解织(无间功不立)</p>
<p>看他斗鸡人(傍观审腾距争功不自伤)水牛也不识(全力能负不露头角)</p>
<p>诘问一百则逐一代之于后。</p>
<p>问宝华座上。独有慈尊。万圣俱攒。千光透影。明明普照。各各凝然。尽已神通。穿云渡水。为什么识不得。如今还有识得底么。有即道来。代云。却劳心力。</p>
<p>风无形象。为什么。水轮持上。代云。力不亏。</p>
<p>水无筋骨。为什么。能持大地。代云。柔弱胜刚强。</p>
<p>地无偏党。为什么。高下不平。代云。显然。</p>
<p>火在木中为什么。不烧本体。代云。坏不得。</p>
<p>空无边际。为什么。世界不同。代云。不添减。</p>
<p>佛身无。为什么。双林入灭。代云示。</p>
<p>如来至圣。为什么。不到旷野林中。代云明。</p>
<p>如来至圣。为什么。却到旷野林中。代云知。</p>
<p>佛身广大。为什么。隐于微尘。代云。隐得么。</p>
<p>空中鸟迹。水内□踪。茶中盐味。色里胶。明眼衲僧。不能分别。作么生析得晶然去。代云可明。</p>
<p>真佛无形。为什么却言。具三十二相。代云。恐断绝。</p>
<p>佛不违众生愿。为什么。不受宿请。代云。不失时。</p>
<p>佛不脱众生愿。为什么。不付法与提婆达多。代云。量才补职。</p>
<p>佛心平等。为什么。无缘众生不度。代云。不欺他。</p>
<p>佛化普备为什么。化胜鬘夫人老婢不得。代云。自屈。</p>
<p>如来之身。诸恶已尽。众善普集。为什么。不免金枪马麦。迸石木盂之苦。代云。历然。</p>
<p>佛言。一切众生皆有佛性。为什么。六道四生。各不能知。代云。非日月咎。</p>
<p>一切众生。本来成佛。地狱众生。因何受苦。代云。知恩者少。文不加点。是什么人境界。代云。赤土涂牛奶。</p>
<p>尽劫难穷。不同语默。觉空幻有。早落名言。绝迹忘机。如狂如騃。作么生。得不伤物义去。代云。不劳再举。</p>
<p>法门广大。为什么。时人入不得。代云。是谁。</p>
<p>法无隐显。为什么。人天不见。代云。有即不可。</p>
<p>法无内外。为什么。却有得失。代云。不劳故问。</p>
<p>法无定相。众魔。为什么。不能坏真说。代云。今古分明。</p>
<p>法无增减。为什么。满字匉匉。代云。人平不语。水平不流。</p>
<p>众生无边誓愿度。谁是度者。代云。车轮往灵山。</p>
<p>法门无边誓愿学。作么生学。代云。朝参暮请。</p>
<p>烦恼无边誓愿断。将什么断。代云。有么。</p>
<p>无上菩提誓愿成。作么生得成。代云。天子不刈草。</p>
<p>文殊普贤。观音势至。满心十地弥勒慈尊。一生补处。为什么。却担柴著火。荷众苦辛。憨痴不辨。扫地放牛。吃人残食。亡身尽命。绝世超伦。出生入死。具甚道理。代云浑。</p>
<p>大海能纳众流济。水为什么。过新罗国。代云。杂不得。</p>
<p>大海无增减。为什么。三潮盈缩不定。代云。今古历然。</p>
<p>海水一味。为什么。龙王所食不同。代云。变业。</p>
<p>海深无底。修罗王。为什么。水只到脚膝。代云。大业。</p>
<p>海水无知。为什么。潮不失时。代云。和修吉行无严令。群神来往自知时。</p>
<p>泰山不厌微尘。须弥山。为什么。不容尘污。代云。入不得。</p>
<p>须弥山不动不摇。大劫坏时为什么。都无形质。代云。不与世争。</p>
<p>白王无瑕。为什么。卞和刖足。代云。鉴在。</p>
<p>实际理地。不受一尘。一切众生。如何运步。代云。东涌西没。</p>
<p>龙腾沧海。鱼鳖潜踪。虎啸高岩。群狐并迹。象王蹴蹈。宝岸皆崩。师子颦呻。猛兽隐匿。目连鹙子。运智及通。金色头陀瞬眸。释主声闻。莫测十地。宁知。空生才唱。天早雨花。岂况繁词更堪谈说。通仁一线。满口道来有么。代云[口*耶]僧有六和。为什么。法归一法。代云。怪得么。</p>
<p>僧是佛弟子。为什么。道先供养僧。后供养佛。代云。末后最初。</p>
<p>僧依法出家。为什么法因僧说。代云。莫谤如来。</p>
<p>如天普盖。为什么。无藏身处。代云。贼是小人智过君子。</p>
<p>似地普擎。纤毫为什么。著不得。代云窄。</p>
<p>一真之法。尽可有矣。为什么。各人不得受用。代云。不占田地。</p>
<p>人人具足。为什么。千少万少。代云。不信衣珠百不会底人。为什么不疑。代云明。</p>
<p>黄河遇圣明。则清未审得什么人力。代云。此恩难报。</p>
<p>乾坤朗耀。日月齐明。心不负人。面无惭色。万象灿然。不会者过在甚处。代云。不劳再验。</p>
<p>千邪不如一直。一直即不问。如何是千邪。代云。识得尔。</p>
<p>但有一切。总是兴来如何是不兴来。代云。莫瞒我思量。不到处便请道。代云。口涩么。</p>
<p>言诠不及作。么生商量。代云。好事不如无。</p>
<p>真理无言如何亲近。代云疏。</p>
<p>正法中还许咨问也无。代云。擗口打。</p>
<p>乾坤之内众生。扰壤如何。辨得主中主。代云。放尔一顿。</p>
<p>唯一无二乘。什么处得龙宫海藏来。代云。平地骨堆。</p>
<p>道无形相。为什么行之有力。代云。信耳。</p>
<p>东风才动。百卉抽条。和气升天。阴阳合运。雷兴雨澍。掣鼓夺旗。不伤物义。谁当先手。有底在什么处。有么有么。代云。让即有余。</p>
<p>三春景秀。四序芬芳。白日流光。古今不坠。是个什么物。代云。化得么。</p>
<p>所见色如盲等。作么生。得分别诸法皎然去。代云。恰似瞎。</p>
<p>一法遍含一切法。为什么。山河大地。各不相知。代云。著得么。</p>
<p>天不能盖。地不能载。向什么处。安身立命。代云。蒿荒里。</p>
<p>一切众生。具足见闻。为什么。经中道无眼耳鼻舌身意。代云。真实不虚。</p>
<p>目前无物。为什么。却有盈余。代云。争即不足。</p>
<p>戒如海无涯。如宝求无厌。为什么。只持二百五十条。代云。尽法无民。</p>
<p>不曾有一法与人。世尊为什么道。我有正法眼。付嘱摩诃大迦叶。代云。阳和万物生。</p>
<p>心然法亦然。真心勿后先。为什么。却道问诸先达。代云。万中无一个。</p>
<p>人天不测。凡圣那知。横竖长空。虚间自在。触目随缘。应机施设。是何相貌。代云。丑头腮。</p>
<p>四大无主。身亦无我。佛为什么道。唯我独尊。代云。自怜不觉丑。</p>
<p>亘古亘今。都来是一法。前佛后佛。为什么。用不尽。代云便棒。</p>
<p>法无尽藏。为什么。只说五千四十八卷。代云。早是多。</p>
<p>道本无失。为什么。却言得道。代云信。</p>
<p>如芭蕉坚似太虚实。云中掣电。迅速难停。作么生是趁不迭底句。代云。和声打。</p>
<p>无言童子。为什么解说经。代云。忍不彻。</p>
<p>真性心地藏心。在什么处藏。代云有么。</p>
<p>性似虚空。虚空为什么。比他不得。代云。爱嗔爱喜。</p>
<p>钟铃螺鼓声。琴瑟箜篌声。与驴鸣狗吠。是同是别。代云。鸟飞空中。不杂空色。</p>
<p>满字匉匉。佛为什么。道无法可说。代云恐。</p>
<p>无神通菩萨。为什么。足迹难寻。代云犹自。</p>
<p>法不属因。不在缘故。作么生说得。代云。据款结案。</p>
<p>大如天地者。是什么物。代云。盖不得。</p>
<p>从生至老。将什么。著衣吃饭。代云。驴咬博地草。</p>
<p>佛法是佛说。为什么。道谤佛。代云又。</p>
<p>明明无悟者有句。为什么却迷人。代云有。</p>
<p>有情为什么无佛性。代云隔。</p>
<p>无情为什么有佛性。代云知。</p>
<p>横该宇宙。竖括乾坤。海水腾波。须弥岌峇。还有扑不碎底句么。有即道将来。代云扑。</p>
<p>日月无心。为什么。能分万象。代云。此恩难报。</p>
<p>日月光明。照人心地。迷人还假日月也无。代云。不见道。</p>
<p>灯光虽小。为什么。能破闇室中昏。代云明。</p>
<p>火星至微起。为什么。成坏俱能。代云。时来天地皆同力。势往英雄不自由。</p>
<p>山岳虽高。为什么。不比人心。代云。识法者恐。</p>
<p>全不知底人。为什么。不求佛祖。代云。屈得么。</p>
<p>天垂甘露。地气所滋。万物生芽。千祥合彩。擎拳合掌。供养三尊。还有超佛越祖底道理。代云向。</p>
<p>如拳作手。如手作拳。展缩自由。不因他力。过在什么处。代云。朝打三千暮打八百。</p>
<p>云生巨海。雨澍龙心。出金入福。长养人天。虚空有尽。此事无穷。还有识得底么。识得唤作什么。代云。波斯眼瞎。</p>
<p>颂曰</p>
<p>诘问一百则。从头道理全。古今如目睹。有口不能诠。室中请益。古人公案。未尽善者。请以代之。语不格者。请以别之故。目之为代别。</p>
<p>外道六师告波斯匿王。萍沙王及十六大国王。一切人天。悉集俱萨罗国。索世尊斗神通。富兰那迦叶云。瞿昙现一。我等现二。乃至百千各各一倍。佛从十二月十五日。对天人国王一切龙神。现无量神通。至正月十五日。度无数人天。彼外道等。一无所现。被诸国王问云。六师何不现神通。外道等悉皆无语。四散驰走。直至死者。正与么时。对佛现得什么神通。代云。专甲谨退。</p>
<p>提婆达多。教恶生王。杀父杀母。及杀世尊。失却神通。却来见佛。佛告曰。痴人。汝何不现神通。无对惭耻。代云。君子恶先言。</p>
<p>佛陀波利游台。到忻州东。见一老人问。师向什么处去。对云。台山礼拜文殊去。老人云。大德。见文殊还识也无。无对。代云。今日庆幸。</p>
<p>佛弟子毕陵伽婆蹉。见一僧塔。观知是凡夫恐遭天人礼。到彼坼却。被六群尼来打。一无言对。代云。好心无好报。</p>
<p>阿育王请宾头卢。斋问。承闻尊者。亲见佛来是否。尊者以手抬眉示王云。会么。王云。不会。老僧亲见佛来。无对。代云。却劳尊者。</p>
<p>阿难问迦叶。世尊传金襕外。更传何法。迦叶呼。阿难应诺。云倒却门前刹竿著。代云。不问那知。</p>
<p>优波鞠多来。看莲花色比丘尼。才入门触撒油钵。尼云。佛在之日。六群比丘。甚是粗行。数来我舍。尚不触此钵。尊者是绍祖位之人。得恁么粗行。代云。已知错怪。</p>
<p>文殊观音弥勒。问戒贤法师云。四大无主。身亦无我是否。云是。云教谁患刺风。代云。不见道无主。</p>
<p>十八祖伽耶舍多。至月氏国。鸠摩罗多问。是何徒众。祖云。是佛弟子。彼闻佛号。心神竦然。即时闭门。祖扣其门。彼曰。此舍无人。祖曰。道无者谁。代云。洎合忘却。</p>
<p>罗睺罗行化。到摩竭国。手执一竿。竿悬一幡。在人前立。人问汝是什么人。云我是一切智人。众皆无语。代云。自怜不觉丑。</p>
<p>西天外道。问一入定僧云。轮王种众生种。非佛非罗汉。不受后有身。是什么义。罗汉无语。遂却入定问弥勒。弥勒为答。却出定来。如弥勒云。譬如陶师挻埴成器。代云。却劳尊者往复神用。</p>
<p>弥遮迦从中印土来。至北天竺。见一人手执酒器问。师从何方来。复往何许。迦曰。我自心来。欲往无处。又问。师识我手中物否。师曰。此是触器。而负净者。又问。师识我否。师曰。我即不识。识即非我。我虽识汝。不知姓字。汝暂称名。我即悟矣。代云。师既识我。何待称名。</p>
<p>马鸣问迦毗摩罗。汝有何圣。云我化大海。不足为难。又问。汝化性海得否。云若化性海。我当不得。别云。许即不让。</p>
<p>龙树行化。至西印土。见提婆问。汝佛性如何。报言。布施。我求福利。非解佛性。汝会佛性。当为我说。师曰。欲学佛道。先除我慢。心生敬仰。发大惭愧。方得佛性。云何汝今不生恭敬。而欲得也。提婆求哀。别云。因一事长一智。</p>
<p>师子尊者。行化于罽宾国。彼有一师。名波梨迦。有少智慧。习小乘禅定。自后出得五众。各处一方。师子尊者。一一自问。问不语众曰。说佛真教。演波罗蜜。谁教不语。而禁佛邪。代云。语亦非通。</p>
<p>问舍相众。佛说真教。威仪具足。梵行清白。何于此相。而谓舍邪。代云。舍亦非污。</p>
<p>问执相众。佛土清净。自在无著。云何执相。而定得邪。代云。将谓无人。</p>
<p>问知见众。诸佛智见。无所得故。此法微妙。觉闻不及。无相无为。何知见邪。代云。却劳相为。</p>
<p>王问尊者曰。师得胜法否。云已得。王曰。于生死有惧否。云已离生死。既离生死。可施我头。师曰。身非我有。岂况施头。别云。识头么。王便下剑。头臂俱落。别云。知师不吝。</p>
<p>东印土国王。请般若多罗。斋王问。诸人尽转经。师为什么不转。师曰。贫道出息。不随众缘。入息不居蕴界。常转如是经。百千万亿卷。非但一卷两卷。代云。却劳尊者心力。</p>
<p>梁帝问祖师。如何是圣谛第一义。祖曰。廓然无圣。帝云。对朕者谁。祖云。不识。代云。弟子智浅。</p>
<p>志公问祖师。承闻仁者唤我作屠儿。还见我杀生否。云见。志公云。有见见无见见。不有不无见邪。祖云。汝有如是见邪。代云。不枉西来。</p>
<p>梁武帝请傅大士讲经。大士俨然。帝曰。请大士与朕讲经。为什么不讲。志公云。大士讲经毕。代云。讲得甚好。</p>
<p>大士讲经。次帝来。诸人总起。大士端坐。臣问。帝来何不起。大士云。法地若动。万法不安。代云。解说道理。</p>
<p>大士侧坐。帝云。何不正坐。大士云。正人无正性。侧人无侧心。代云。其义皎然。</p>
<p>无著吃茶。文殊托玻璃盏问。南方还有这个么。著云。无。殊云。将什么吃茶。代云。谢顾问。</p>
<p>又至晚求宿。文殊云。大德有执心在。著云。某甲无执心。文殊云。还曾受戒否。云受戒久矣。殊云。既无执心。何用受戒。代云。悔出前言。童子送出门。问童子。适来大圣。道前三三后三三是多少。童子召大德著回头。童子云。是多少。代云。识得汝。</p>
<p>又不见寺额。遂问童子。是什么寺。童子指金刚背后。著回头。化寺乃隐。代云。辩才遇萧翼。</p>
<p>文殊令善财云。不是药者。采一茎来。却来白云。无有不是药者。云是药者采将来。童子随手。取一枝草。与文殊。殊接得呈大众曰。亦能杀人。亦能活人。代云。秤子在手头。</p>
<p>跋陀三藏。问生法师。如何是色空义。生法师云。众微聚为色。众微无自性为空。又问。众微未聚时。唤作什么。代云体葛藤。</p>
<p>志公坐。见梁帝来。竖起蜡烛。帝曰。莫是令弟子传无尽灯否。志公把蜡烛。直下刺杀。代云。洎合错承当。</p>
<p>梁帝殿上坐。大士披纳。顶冠靸履来。帝问。师是僧耶。指头上冠。是道耶。指纳帔。是俗耶。指鞋履。代云。大士多能。</p>
<p>四祖接牛头融禅师。见庵后虎。祖师。作怕势。牛头云。师犹有这个在。祖曰。居士适来见什么。代云。一似怕。</p>
<p>肃宗问忠国师。师得何法。师曰。陛下见空中一片云否。云见。师云。钉钉著悬挂著。代云洎错会。</p>
<p>又问。如何是十身调御。师起立。云会么。云不会。与老僧过净瓶来。代云诺。</p>
<p>又有山人。多学师问识地否。云不敢。师曰。殿前脚下是什么地。代云。但一只脚。蹈地云干。</p>
<p>又问。自住底山。是雌是雄。代云。一语两当。</p>
<p>又问。这个是什么字。代云。添减得么。</p>
<p>又问。三七是多少。云二十一。何曾解算。代云。力不如势。</p>
<p>又问。更解何事。云设有解者。对师说不得。代云。已丑恶也。</p>
<p>师呵云。阿那里引这懵钝汉来。代云。不来何辨。</p>
<p>肃宗问讯。师都不见。帝曰。朕是一国天子。何得无些子顾视。师云。陛下见面前虚空么。云见还曾与陛下眨眼么。代云。早是不著便。</p>
<p>又鱼军容问。师住白崖山。如何修行。师唤童子来。以手摩顶云。惺惺直言惺惺。历历直言历历。他后莫受人瞒。军容无语。代云争肯。</p>
<p>麻浴参忠国师。绕庵一匝。振锡一下。师曰。既有如是。何用见吾。又振锡一下。师喝云。这野狐精。代云。唐突和尚。</p>
<p>国师问座主。讲什么经。云金刚经。最初两字。是什么字。云如是。又问。是什么字。代云。早是葛藤。</p>
<p>丹霞问僧。什么处来。山下来。师云。吃饭了也未。云吃了也。师云。将饭与阇梨吃底人。还具眼也无。代云。若不上山。争识丹霞。</p>
<p>僧问五泄。何物大于天地。师云。无人识得伊。还可雕琢否。师云。尔试下手看。代云。放过即不可。</p>
<p>僧问龙潭。髻中珠什么人得。师云。不赏玩者。云安著何处。待尔有处所。即说似尔。代云。掩耳便过。</p>
<p>德山问维那。几人新到。云八人。师云。一时唤来生案过。代云勘破了。</p>
<p>南泉把斧头云。道得也一斧。道不得也一斧。代云打一掌。</p>
<p>百丈卷箪。马祖归堂。僧问。如何是佛法旨趣。师云。正是放身命处。代云。功不浪放。</p>
<p>女人哭入法堂。百丈问作什么。云父母俱丧。请师拣日。师云。明日一时埋却。代云。换手捶胸。</p>
<p>僧问杉山。如何是本来身。师云。无相似者。代云。争肯受瞒。</p>
<p>僧问鲁祖。如何是言不言。师云。汝口在什么处。云无口。师云。将什么问。代云。只为不会。</p>
<p>石巩云。看箭看箭。三平擘胸。师云。三十年一张弓一下箭。只射得半个人。代云。彼此钝置。</p>
<p>僧问茗溪。如何修行。师云。好个阿师莫客作。代云。本非所望。</p>
<p>草堂参海昌禅师。师问。什么处来。云道场来。师云。这里是什么所在。云贼不打贫儿家。代云和声打。</p>
<p>麻浴持锡。到章敬。绕师三匝。振锡而立。敬云是是。代云。莫瞒专甲。</p>
<p>又持锡到南泉。泉云。不是不是。浴云。章敬道是。和尚为什么道不是。泉云。章敬即是是。汝不是此是。风力所转。终成败坏。代云。道无远近。力有浅深。</p>
<p>僧辞大慈。慈云。什么处去。江西去。将取老僧去得么。云非但和尚。更有过如和尚者。亦不将去。代云。知汝力微。</p>
<p>僧问万岁。大众上堂。合谈何事。师云。序品第一。代云。习气不除。</p>
<p>僧问六祖。黄梅意旨。什么人得。祖云。会佛法者得。和尚还得么。师云。我不得。和尚为什么不得。祖云。我不会佛法。代云。方知密旨难传。</p>
<p>江南刘王。访庵主报云。銮驾来也。庵主云。佛来也不起。云佛岂不是师。主云是为什么不起。代云足知。</p>
<p>韩侍郎问僧。承闻大德。讲肇论是否。云随分读文字。肇有四不迁是否。云是侍郎将茶盏。扑破云。这个是迁不迁。代云。方识侍郎。</p>
<p>光侍者向玄沙道。师叔学得禅。某甲打铁船下海去。玄沙后住。教人持语。问侍者。打得铁船也未。代云。只见锥头利。失却凿头方。</p>
<p>宰相合内。盛李子一颗。问忠国师。里面是什么物。师云。千钧之弩。不为鼷鼠而发机。代云。欺敌者亡。</p>
<p>投子问僧。什么处来。云东西山礼拜祖师来。云祖师不在东西山。代云。早是不著便。</p>
<p>有老宿。见僧锄茄子云。道者护生。某甲只管锄茄子。老宿展脚向前。代云。岂是护生。</p>
<p>僧问雪峰。拈槌竖拂不当。未审和尚如何。峰竖起拂子。僧抱头出去。代云。可惜许一员战将。</p>
<p>曹山令僧驰书。到虔州李侍中处。接书了云。书已领得。请取信物。代云。莫怪轻黩。</p>
<p>僧问长庆。如何是文彩未生时事。师云。尔先举我后举。汝作么生举。代云合伸请益。</p>
<p>侍者锁泗州塔门。官人问。既是三界大师。为什么却被弟子锁。代云放一著。</p>
<p>百丈塔主。见僧礼塔云。古人得一言半句。便休去。今时师僧。波波地有什么了期。洞山云。只如塔主。得多少言句。代云。龙蛇易辨。衲子难瞒。</p>
<p>洞山问雪峰。柴重多少。云尽大地。人擎不起。云争得到这里。代云。也知擎不起。</p>
<p>又问。什么处去来。云斫槽来。几斧斫成。云一斧斫成。犹是这边事。那边事作么生。云直得。无下手处。云无下手处。犹是这边事。那边事作么生。代云。专甲早是困。</p>
<p>药山问云岩。什么处来。云百丈来。百丈有什么言句。岩云。和尚云我有一句子。百味具足。山云咸是咸味。淡是淡味。不咸不淡是常味。作么生百味具足。代云。洎合不具足。</p>
<p>云岩锄姜道。吾问。只锄得这个。还锄得那个么。岩云。把来把来。代云。夺取锄头。</p>
<p>安州法云与州主行。次主指壁问。这个是什么文字。云心镜图。既是心镜图。为什么却在壁上。代云。照一问。</p>
<p>襄州洞山勘僧近离什么处。云鹿门。山云。鹿王不跨涧。诸子复何来。云还许学人亲近也无。尔拟作么生亲近。僧珍重而去。代云。也是第二捶。</p>
<p>镇州天王院主官人问。什么功德。云护国天王。云只护此国。偏护余国。云在秦为秦。在楚为楚。云腊月二十九日。打破镇州城。天王向什么处去来。代云。喜对尊颜。</p>
<p>杏山问甘贽行者。什么处来。云台山来。还见文殊么。云见。云见尔道什么。云道阇梨父母。卧在荆棘林中。代云。著槽厂去。</p>
<p>夹山勘僧近离什么处。云洞山洞山。有什么言句。和尚上堂。云今时向去。许伊三路学。所谓玄路鸟道展手。夹云。实有此语否。云是师。云鬼持千里钞。林下道人悲。代云。枉行千里。</p>
<p>百丈见僧看经云。到甚处。云广百论。师云。知诸法唯心。便舍外尘相。作么生。说个舍底道理。代云岂吝。</p>
<p>尊宿看官人著棋云。请禅师一著。尊宿作著子势。官人云。放过即不可。代云。全局输了。</p>
<p>僧行糊饼。睦州云。是什么。僧云糊饼。州云。这俗汉。代云。方知君子。</p>
<p>忠国师问僧。城外草作什么色。云青色。这俗汉。代云果然。</p>
<p>云门问僧。什么处来。云礼塔来。门云。□我。云某甲礼拜去来。云五戒也不持。代云。彼此钝置。</p>
<p>又问僧。看什么经。云须知。有不看经者。师云。一头两面汉。代云。检不在他。</p>
<p>又问僧。近离什么处。云郴州。我问尔一个事得么。和尚有什么事。师云。箭过新罗国。代云。小遇大便。</p>
<p>净照禅师。问楞严大师。经中道。若能转物。即同如来。只如升元阁。作么生转得。代云。彼此老人。</p>
<p>檀越请僧。齐才展开功德帧子。云请和尚开光明。代云。顶礼有分。</p>
<p>庐山偃台和尚。见保庆庵童子。织草鞋云。与我打一緉得么。童子云。和尚脚大小。师翘起脚。代云。只瞒得童子。</p>
<p>老宿见僧看宝藏论问。色可色非真色。尔作么生会。代云。和尚念得熟。</p>
<p>老宿问经论僧云。疏钞解义。广略如何。云钞即解疏。疏即解经。师云。经又解什么。代云。广略不及。</p>
<p>王常侍注信心铭。呈香严。严接得便弃地上。常侍失色。师云。才有是非。纷然失心。作么生注。代云。和尚注得好。</p>
<p>老宿注金刚经。演教大师问。若以色见我。以音声求我。是人行邪道。不能见如来。作么生注。代云。只恁注。</p>
<p>问看维摩经僧。持世菩萨。为什么不识天魔。代云。放汝归天。</p>
<p>法眼因僧参提起数珠。问是多少。代云。和尚记得。</p>
<p>又因僧来报云。收下广南。烧却南华寺。师问。还救得祖师么。代云。大杀著急。</p>
<p>有官人。看涅槃相。问僧。是甚相。云涅槃相。既是涅槃。为什么却有悲有喜。代云。细腰鼓子两头打。</p>
<p>百丈恒和尚问僧。什么处来。云久响当山大树去游来。师云。是什么树。得与么大。代云。早是枝条少。</p>
<p>世尊夏末自恣。文殊三处过夏。迦叶欲摈文殊。拈槌了。见百千万亿文殊。尽其神力。槌不能下。世尊问迦叶。汝拟白那个文殊。迦叶无语。代云三三。</p>
<p>汾阳无德禅师拈古代别卷中</p></div>
</div>
</body></html>